\setcounter{footnote}{0} 
༄། །སློབ་དཔོན་ཀཱ་མ་ལ་ཤཱི་ལའི་སྨོན་ལམ་མུ་གཉིས་མ་བཞུགས། ༄༅། །དཀོན་མཆོག་གསུམ་ལ་\footnote{ལ་གུས་པར་  སྣར་ཐང་།  པེ་ཅིན། }ཕྱག་འཚལ་ལོ། །བདག་ལ་བརྟེན་ནས་:སེམས་བསྐྱེད་\footnote{སེམས་སྐྱེས་  སྣར་ཐང་།  པེ་ཅིན། }པའི། །དྲི་མ་མེད་པའི་སྦྱིན་པ་ལ། །བརྟེན་ནས་ཡོན་བདག་\footnote{དག་  སྣར་ཐང་།  པེ་ཅིན། }ཉིད་གྲོལ་ཏེ། །དེ་ལ་ཡོན་བདག་\footnote{དག་  སྣར་ཐང་།  པེ་ཅིན། }མི་རེ་ཞིང་། །འཇིག་རྟེན་རེ་བ་ཞི་བར་ཤོག །སྒོ་གསུམ་དྲི་མ་མེད་པ་ཡི། །ཚུལ་ཁྲིམས་རྒྱན་དང་ལྡན་པར་ཤོག །སྦྱིན་པ་འདི་ཡི་བྱིན་རླབས་ཀྱིས། །རྟག་ཏུ་ལོངས་སྤྱོད་ལྡན་པར་ཤོག །ལོངས་སྤྱོད་དེ་ལ་མ་ཆགས་ཤིང་། །སེམས་ཅན་ཀུན་ལ་:སྙིང་རྗེ་\footnote{སྙིང་བརྩེ་  སྣར་ཐང་།  པེ་ཅིན། }བས། །སྟོང་པའི་སེམས་དང་ལྡན་པར་ཤོག །སྦྱིན་པ་འདི་ཡི་བྱིན་\footnote{སྦྱིན་  སྣར་ཐང་། }རླབས་ཀྱིས། །དུས་འདིར་བར་དུ་གཅོད་པ་ཡི། །བགེགས་རྣམས་མ་ལུས་ཞི་གྱུར་ནས། །རྐྱེན་རྣམས་མ་ལུས་བཟློག་\footnote{བཟློགས་  སྣར་ཐང་།  པེ་ཅིན། }པར་ཤོག །བསྲུང་བར་གྱུར་པའི་ལྷ་རྣམས་ཀྱིས། །གཡེལ་བ་མེད་པར་བསྲུང་བར་ཤོག །ཡིད་ཆིས་རྟེན་དེ་འཕེལ་བར་ཤོག །འདི་དང་ཕྱི་མ་གཉིས་ཀར་ཡང་། །མི་རྣམས་ཀུན་གྱིས་:བཀུར་བར་\footnote{ཁུར་བར་  སྣར་ཐང་།  པེ་ཅིན། }ཤོག །ཤིན་ཏུ་ཕྲ་བར་གྱུར་བ་ཡི། །སྦྱིན་པ་:ཤིན་ཏུ་\footnote{ཤིན་དུ་  སྣར་ཐང་། }ཆུང་གྱུར་\footnote{འགྱུར་  སྣར་ཐང་།  པེ་ཅིན། }ཀྱང་། །སེམས་ཀྱི་ཐོངས་པའི་སྦྱིན་པ་འདི། །དཔལ་ཏུ་མེད་པ་འཕེལ་གྱུར་\footnote{འགྱུར་  སྣར་ཐང་།  པེ་ཅིན། }ཏེ། །བྱང་ཆུབ་ཐོབ་པའི་རྟེན་དུ་ཤོག །བླ་མེད་བྱང་ཆུབ་ཐོབ་གྱུར་ནས། །འགྲོ་བ་འདྲེན་པའི་དཔལ་དུ་ཤོག །དཀོན་མཆོག་གསུམ་ལ་ཕྱག་འཚལ་ལོ། །བདག་ཀྱང་དེ་\footnote{བདེ་  སྣར་ཐང་། }ལ་མ་ཆགས་ཤིང་། །ཁེ་དང་རྙེད་པ་བཀུར་སྟི་དང་། །འཇིག་རྟེན་སྙན་གྲགས་ཞི་བར་ཤོག །ཆགས་པ་:མེད་པ་\footnote{མེད་པའི་  སྣར་ཐང་།  པེ་ཅིན། }རྔམས་སེམས་ཀྱིས། །གཞན་ལ་རེ་བ་མེད་པར་ཤོག །ཕྱོགས་འཛིན་ངོ་བསྲུང་\footnote{བསྲུངས་  སྣར་ཐང་།  པེ་ཅིན། }མེད་པར་ཤོག །བདག་གི་དགེ་བ་མཐར་ཕྱིན་ནས། །དྲི་མ་མེད་པའི་དགེ་བ་ཡིས། །གཞན་གྱི་བསོད་ནམས་འཕེལ་ནུས་ཤོག །དྲི་མ་མེད་པས་ཀུན་དག་ཤོག །བརྗོད་པའི་སྟོབས་ཀྱིས་ཀུན་བྲལ་ཤོག །བདག་གཞན་དགེ་བ་མ་ཆད་པའི། །བར་ཆད་མེད་པའི་བརྩོན་འགྲུས་ཀྱིས། །བྱང་ཆུབ་འབྲས་བུ་ཐོབ་ནས་ཀྱང་། །ངན་འགྲོ་དེ་\footnote{བདེ་  སྣར་ཐང་།  པེ་ཅིན། }ལ་:དགོད་བ་\footnote{འགོད་བ་  སྣར་ཐང་།  པེ་ཅིན། }ཡིས། །ཐེག་པ་ཆུང་ངུར་སེམས་བསྐྱེད་ནས། །ཐེག་ཆེན་ས་ལ་འགོད་པར་ཤོག །སློབ་དཔོན་:ཀཱ་མ་ལ་\footnote{ཀ་མ་ལ་  སྣར་ཐང་།  པེ་ཅིན། }ཤཱི་ལའི་སྨོན་ལམ་མུ་\footnote{ཅུ་  སྣར་ཐང་། }གཉིས་མ་ཞེས་བྱ་བ་རྫོགས་སོ། ། 