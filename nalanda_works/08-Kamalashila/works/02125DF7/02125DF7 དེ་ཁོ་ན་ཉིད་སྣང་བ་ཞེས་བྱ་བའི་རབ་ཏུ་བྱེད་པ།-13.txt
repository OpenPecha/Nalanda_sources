༄༅།། འདི་ ཡི་ ས་ བོན་ ཀུན་ རྫོབ་ ཏུ། །རང་ དང་ རྗེས་ སུ་ མཐུན་ པར་ འདོད། །ཇི་ སྟེ་ དངོས་ ཡོད་ དེ་ སྒྲུབ་ ན། །དེ་ དང་ རྗེས་ སུ་ འགྲོ་ བ་ མེད། །ཤིང་ ལ་ སོགས་ ལ་ གྲུབ་ པ་ ནི། །ཀུན་ རྫོབ་ ཁོ་ ནར་ ཀུན་ དུ་ གྲུབ། །རང་ གི་ རྒྱུ་ ལ་ ལྟོས་ པར་ ནི། །མ་ བརྟགས་ ཤིན་ ཏུ་ གྲུབ་ པ་ ཡིན། །གང་ ཕྱིར་ ཀུན་ དུ་ ཀུན་ རྫོབ་ ནི། །གནོད་ སྦྱིན་ རྗེས་ མཐུན་ གཏོར་ མ་ བཞིན། །བརྫུན་ པའི་ དངོས་ པོ་ དེ་ ལ་ ནི། །ཇི་ སྟེ་ དངོས་ པོ་ ཡོད་ དོ་ ཞེས། །མིང་ དུ་ བརྗོད་ ན་ མིང་ ལ་ ནི། །བརྩད་ པ་ ནམ་ ཡང་ ཡོད་ པ་ མིན། །ཇི་ ལྟར་ རྨི་ ལམ་ སྤྲུལ་ གདུག་ པས། །ཟིན་ དེ་ བརྒྱལ་ དང་ དེ་ བྲལ་ ལྟར། །ཀུན་ ནས་ ཉོན་ མོངས་ རྣམ་ བྱང་ ཡང༌། །དེ་ བཞིན་ འདོད་ ཀྱི་ ཡང་ དག་ མིན། །སྐྱེ་ བ་ དང་ ནི་ འགག་ པ་ དང༌། །ཀུན་ ནས་ ཉོན་ མོངས་ རྣམ་ བྱང་ སོགས། །འཕགས་ པ་ ཤེས་ རབ་ ཕ་ རོལ་ ཏུ། །ཕྱིན་ སོགས་ ལ་ བརྗོད་ ཐ་ སྙད་ ཡིན། །དོན་ དམ་ པ་ ཡི་ དངོས་ པོ་ དང༌། །རབ་ ཏུ་ འབྲལ་ བ་ མ་ གྲུབ་ ན། །དེ་ མེད་ པ་ ཡི་ ཉོན་ མོངས་ སོགས། །དངོས་ པོ་ མེད་ པར་ རིགས་ པ་ མིན། །མ་ བརྟགས་ རབ་ ཏུ་ དགའ་ རྣམས་ ཀྱིས། །ཤིན་ ཏུ་ འཇུག་ དང་ ལྡོག་ པ་ ལས། །རྨོངས་ ལ་ སོགས་ ལ༌༈ ཉོན་ མོངས་ དང༌། །རྣམ་ པར་ བྱང་ ལ་ རྣམ་ པར་ གནས། །ཀུན་ རྫོབ་ ཉིད་ དུ་ ཐམས་ ཅད་ ཡོད། །དམ་ པའི་ དོན་ དུ་ མེད་ མིན་ ནམ། །དངོས་ དང་ དངོས་ མེད་ ལ་ སོགས་ པའི། །ཆོས་ རྣམས་ གཅིག་ ལ་ ཇི་ ལྟར་ འཐད། །ཀུན་ རྫོབ་ ཅི་ ཡིན་ བརྗོད་ བྱ་ དགོས། །ཐ་ སྙད་ ལས་ བྱུང་ བློ་ ཡིན་ ན། །དེ་ ལྟར་ གྱུར་ ན་ བློ་ ཙམ་ སྟེ། །རྣམ་ རིག་ ཙམ་ ཉིད་ གྲུབ་ པ་ ཡིན། །སྒྲ་ ནི་ ཀུན་ རྫོབ་ ཡིན་ ནའང༌། །ལེགས་ བཤད་ ཉེས་ བཤད་ དབྱེ་ མེད་ འགྱུར། །སྒྲ་ ལས་ ཐམས་ ཅད་ གྲུབ་ པའི་ ཕྱིར། །ཕོངས་ པ་ འགའ་ ཡང་ མེད་ པར་ འགྱུར། །ཇི་ སྟེ་ སྒྲ་ དོན་ ཅི་ ཡིན་ ན། །ཁྱབ་ པར་ མེད་ པར་ ཇི་ ལྟར་ རུང༌། །གང་ ཡང་ བསྟན་ དུ་ མེད་ པའི་ དོན། །མྱོང་ བ་ དེ་ དག་ ཇི་ ལྟར་ འདོད། །སོ་ སོར་ རང་ གིས་ མྱོང་ བའི་ ཕྱིར། །བདེ་ བ་ ལ་ སོགས་ ཀུན་ རྫོབ་ མིང༌། །དངོས་ པོ་ བག་ ཙམ་ ཡོད་ པའི་ ཕྱིར། །དེ་ དག་ དོན་ དམ་ པ་ ཡང་ མིན། །ཀུན་ རྫོབ་ དང་ ནི་ དོན་ དམ་ ལས། །ཁྱོད་ ཀྱི་ ཕུང་ པོ་ གཞན་ ཡང་ མེད། །བདེ་ བ་ ལ་ སོགས་ དེ་ དག་ ནི། །རང་ གི་ ངོ་ བོ་ ཅི་ ཡིན་ སྨྲོས། །དེ་ ཡང་ སྒྲོ་ བཏགས་ ངོ་ བོ་ ཡིས། །བརྗོད་ ཕྱིར་ ཇི་ སྟེ་ ཀུན་ རྫོབ་ ཡིན། །ཡང་ དག་ པ་ ཡང་ དེ་ བཞིན་ དུ། །ཀུན་ རྫོབ་ ངོ་ བོ་ ཉིད་ དུ་ འགྱུར། །ཀུན་ རྫོབ་ དག་ ནི་ ཆང་ ཆུང་ ཡང༑ །དངོས་ པོར་ ཁས་ ནི་ བླང་ བྱ་ དགོས། །དེས་ ན་ འདི་ ཀུན་ བདེན་ ཡིན་ གྱི། །དེ་ ལྟར་ མིན་ ན་ ཇི་ ལྟར་ འདོད། །ཀུན་ རྫོབ་ དངོས་ པོ་ ཡིན་ ན་ ཡང༌། །མིང་ ལ་ བརྩད་ པ་ འགའ་ ཡང་ མེད། །དངོས་ པོ་ མེད་ ན་ དེ་ དག་ ནི། །དངོས་ པོ་ ཡོད་ པར་ ཇི་ ལྟར་ བརྗོད། །འོན་ ཏེ་ མེད་ དོན་ དེ་ ཡིན་ ན། །དེར་ འགལ་ བདེན་ ཉིད་ ཇི་ ལྟར་ རུང༌། །འདི་ ནི་ སྒྱུ་ མའི་ དོན་ ཡིན་ ནའང༌། །སྒྱུ་ མ་ ཇི་ སྟེ་ མེད་ འགལ་ བ། །འོན་ ཏེ་ རྣམ་ ཤེས་ འཁྲུལ་ ཡིན་ ན། །དེ་ ཉིད་ རྣམ་ པར་ རིག་ ཙམ་ ཉིད། །མིང་ ཙམ་ ཉིད་ ལ་ དབྱེ་ བ་ ཡོད། །ཇི་ སྟེ་ ཀུན་ རྫོབ་ དག་ པའི་ དོན། །བློ་ ཡིས་ རྣམ་ པར་ དཔྱད་ པ་ ན། །རང་ གི་ ངོ་ བོ་ གནས་ མེད་ དོ། །མ་ བརྟགས་ རབ་ ཏུ་ གྲུབ་ པ་ ཡི། །དངོས་ པོ་ ཀུན་ རྫོབ་ སྨྲ་ བ་ རྣམས། །ཇི་ སྟེ་ མ་ བརྟགས་ ཡིན་ པར་ བསྒྲུབ། །མངོན་ སུམ་ ངེས་ འགྱུར་ དེ་ ཡང་ ནི། །རང་ གི་ མཚན་ ཉིད་ ལས་ ལ་ མིན། །དེ་ ལྟར་ གྱུར་ ན་ བརྩད་ དུ་ མེད། །རྗེས་ སུ་ དཔག་ པས་ རབ་ གྲུབ་ པའི། །དོན་ ནི་ སྤང་ བ་ བྱས་ པར་ གྱུར། །མེད་ པ་ དགག་ པ་ ཡིན་ ན་ ཡང༌། །ཡོད་ པར་ དེ་ ལ་ ཇི་ ལྟར་ འགྲུབ། །མ་ བརྟགས་ འཇིག་ རྟེན་ སྨྲ་ ཡིན་ ནའང༌། །ལས་ དང་ འབྲས་ བུ་ ཇི་ ལྟར་ ཡོད། །འདི་ ལྟར་ འཇིག་ རྟེན་ ལ་ མ་ གྲུབ། །དེ་ དག་ བསྟན་ བཅོས་ ལས་ རྟེན་ གྲུབ། །བསྟན་ བཅོས་ བྱེད་ པའང་ འཇིག་ རྟེན་ ནའང༌། །དེ་ ཚེ་ ཅི་ ཞིག་ ཡོངས་ སུ་ སྤངས། །དེ་ ལས་ ཕན་ ཚུན་ འགལ་ བ་ དག །གྲུབ་ པར་ ཇི་ ལྟར་ འདོད་ པར་ བྱ། །དོན་ དམ་ ཅི་ ཡང་ མ་ ཡིན་ ནའང༌། །གང་ གིས་ དོན་ གྱིས་ དེ་ ལྟར་ འདོད། །དེ་ བཟུང་ བར་ ཡང་ ཇི་ ལྟར་ བྱ། །འདི་ ཡི་ དོན་ ཀྱང་ ཇི་ ལྟར་ བསྒྲུབ། །རེ་ ཞིག་ དོན་ དེ་ དམ་ པ་ མིན། །དམ་ པའི་ དོན་ ཀྱང་ དེ་ མ་ ཡིན། །དེ་ ཡི་ དོན་ ཀྱང་ དམ་ པ་ མིན། །དོན་ དམ་ ཇི་ ལྟར་ འདོད་ པར་ བྱ། །དོན་ དམ་ ཀུན་ རྫོབ་ གཅིག་ ཡིན་ ན། །རྣམ་ པར་ དབྱེ་ བ་ མེད་ པར་ འགྱུར། །ཐ་ དད་ འགྱུར་ ན་ གཉི་ ག་ ཡང༌། །དངོས་ པོ་ ཡོད་ པར་ ཐལ་ བར་ འགྱུར། །འདི་ ལ་ ཐོག་ མར་ རྒོལ་ བ་ དེ༑ །སྨྲ་ བ་ ཀུན་ ལ་ འདྲ་ བ་ སྟེ། །རབ་ རིབ་ ཅན་ གྱིས་ དམིགས་ པ་ ཡི། །སྒྲ་ ལ་ སོགས་ པའང་ འབྱུང་ བར་ འགྱུར། །འདི་ ལྟར་ དེ་ ཡང་ བརྫུན་ པའི་ ཕྱིར། །དོན་ དམ་ པར་ ནི་ ཡོད་ པ་ མིན། །ཤེས་ པ་ སོ་ སོར་ དེ་ སྣང་ ཕྱིར། །དེ་ ཡི་ ལུགས་ ཀྱིས་ ཡོད་ པའང་ ཡིན། །དེ་ འདིར་ ཡོད་ དང་ མེད་ པ་ ཉིད། །ཇི་ ལྟར་ གཅིག་ ལ་ མི་ འགལ་ བ། །ལྟོས་ ནས་ དབྱེ་ བ་ དེ་ བཞིན་ དུ། །ཀུན་ རྫོབ་ ལ་ ཡང་ རུང་ བ་ ཡིན། །ཇི་ ལྟར་ གཉིས་ སུ་ མེད་ པ་ ལ། །གཟུང་ དང་ འཛིན་ པ་ འགལ་ མེད་ དང༌། །ཇི་ ལྟར་ གཉིས་ ཀྱི་ རྣམ་ པ་ ཡི། །ཡོད་ མེད་ ལ་ སོགས་ ངོ་ བོ་ ཉིད། །དེ་ བཞིན་ འདི་ དག་ ཐ་ སྙད་ དུ། །ཐམས་ ཅད་ བདེན་ པ་ ཉིད་ བརྟེན་ ནས། །བསྟན་ པ་ ཡིན་ གྱི་ ཡང་ དག་ པར། །ཡོད་ མེད་ ལ་ སོགས་ ཆོས་ ཉིད་ མིན། །རྣམ་ པར་ ཤེས་ པས་ དོན་ བཞག་ པའི། །ངོ་ བོ་ འཁྲུལ་ པ་ ཡིན་ པའི་ ཕྱིར། །བདེན་ པ་ གཉིས་ ཀྱི་ དབྱེ་ བ་ ཡང༌། །སྒྱུ་ མའི་ སྐྱེས་ བུ་ བཞིན་ དུ་ གནས། །ཇི་ ལྟར་ སྒྱུ་ མའི་ སྐྱེས་ བུ་ ཡི། །ངོ་ བོ་ འཁྲུལ་ པ་ ཤེས་ པས་ བརྟགས། །དེ་ བཞིན་ དངོས་ དོན་ ཐམས་ ཅད་ ཀྱི། །དངོས་ པོ་ ཀུན་ རྫོབ་ ཡོད་ པར་ འདོད། །ཇི་ ལྟར་ དེར་ ནི་ རང་ གི་ དངོས། །འཁྲུལ་ དང་ བྲལ་ བའི་ ཤེས་ པས་ བཞག །དེ་ བཞིན་ དུ་ ནི་ དངོས་ རྣམས་ ཀྱི། །ངོ་ བོ་ ཡང་ དག་ ཉིད་ དུ་ བརྗོད། །དེ་ བས་ རྟོག་ པའི་ བྱེ་ བྲག་ གིས། །ཆུང་ མ་ ལ་ སོགས་ འདོད་ པ་ བཞིན། །དེ་ བཞིན་ བདེན་ པ་ གཉིས་ བརྟེན་ པ། །ཐ་ སྙད་ དུ་ ནི་ འགལ་ བ་ མེད། །དངོས་ པོ་ དག་ ལ་ ཡང་ དག་ པའི། །ངོ་ བོ་ ཉིད་ དུ་ ཚད་ མས་ བསྒྲུབས། །དེ་ གྲུབ་ ན་ ནི་ བཟློག་ པ་ ལས། །ཀུན་ རྫོབ་ ངོ་ བོ་ འགྲུབ་ པ་ ཉིད། །ཡང་ དག་ པ་ དང་ ཀུན་ རྫོབ་ ཀྱི། །ངོ་ བོ་ དེས་ ན་ གྲུབ་ པའི་ ཕྱིར། །ལྟོས་ ནས་ དབྱེ་ བ་ ཤིན་ ཏུ་ འགྲུབ། །དེ་ བས་ ཐ་ སྙད་ ཀྱང་ དེ་ བཞིན། །དེ་ དག་ རྣམས་ ཀྱི་ བློ་ གང་ གིས། །ཡང་ དག་ ངོ་ བོ་ སྒྲིབ་ བྱེད་ དེ། །ཀུན་ རྫོབ་ ཡིན་ ཞིང་ བརྟགས་ པ་ ཀུན། །དེ་ ལ་ བྱུང་ ཕྱིར་ ཀུན་ རྫོབ་ པའོ། །ཤེས་ པ་ དངོས་ པོ་ མེད་ ཡིན་ ཡང༌། །དངོས་ སམ་ བཞིན་ དུ་ འཁྲུལ་ པའི་ ཕྱིར། །དེ་ གཞག་ ཕྱིར་ ན་ ཀུན་ རྫོབ་ པ། །ཆུ་ ལ་ སོགས་ པ་ བཞིན་ དུ་ འདོད། །རྣམ་ པ་ བརྫུན་ པ་ དེ་ དག་ ཀྱང༌། །རང་ ཉིད་ སྣང་ བ་ ཡིན་ པས་ ན། །བརྫུན་ ཕྱིར་ དེ་ བས་ མ་ གྲུབ་ སྟེ། །དེས་ ན་ རྣམ་ རིག་ ཉིད་ དུ་ བདེན། །ལང་ ཀའི་ མདོ་ དང་ གཞན་ དག་ ལས། །དངོས་ པོའི་ ངོ་ བོ་ མེད་ པ་ ལ། །འཁྲུལ་ པ་ ཀུན་ རྫོབ་ ཡིན་ པར་ གསུངས། །སྒྲ་ ཡང་ ཐ་ སྙད་ པ་ ཡིན་ ཏེ། །འགྲོ་ ཀུན་ སྒྲ་ ཉིད་ ཡིན་ པའི་ ཚིག །སངས་ རྒྱས་ པ་ ལ་ གང་ ནའང་ མེད། །སྒྲ་ ཉིད་ ཁོ་ ན་ ཀུན་ རྫོབ་ ཏུ། །དེ་ ནི་ ཁྱེད་ ཀྱི་ རང་ དགའ་ ཡིན། །ལེགས་ བཤད་ ཉེས་ བཤད་ དབྱེ་ བ་ ནི། །ཇི་ སྟེ་ ཡང་ དག་ འདོད་ བསམས་ ཏེ། །རྒོལ་ བ་ གནོད་ སྦྱིན་ སྟོང་ ཉིད་ ལ། །འདི་ ལྟར་ དབྱེ་ བ་ འདོད་ པ་ མེད། །ཀུན་ རྫོབ་ ཅེ་ ནའང་ ཕྱུགས་ རྫི་ མོའི། །སྐྱེ་ བ་ ཀུན་ ལ་ ལེགས་ བཤད་ དང༌། །ཉེས་ བཤད་ དབྱེ་ བའང་ རབ་ གྲགས་ ཕྱིར། །དེ་ ནི་ སོ་ སོར་ ཇི་ ལྟར་ དགག །ལུས་ ཅན་ རྣམས་ ལ་ ཚིག་ གང་ ཞིག༑ །ཕན་ དང་ བདེ་ བར་ ཉེར་ བརྟགས་ པ། །ལེགས་ བཤད་ དེ་ ཡིན་ ཐ་ སྙད་ དུ། །བཟློག་ ན་ ཉེ་ བར་ བཤད་ པ་ ཡིན། །མིང་ ནི་ བརྟགས་ པའི་ དངོས་ པོ་ ཡིས། །བསྡུས་ པ་ རྗོད་ པར་ བྱེད་ པའི་ ཕྱིར། །གང་ དག་ རྗོད་ པའི་ དངོས་ པོ་ ནི། །ངོ་ བོ་ ཉིད་ དུ་ མི་ འདོད་ པ། །དེ་ ཡི་ ལེགས་ བཤད་ ཉེས་ བཤད་ པ། །རབ་ ཏུ་ དབྱེ་ འདི་ ཇི་ ལྟར་ རུང༌། །དེ་ ཡི་ ལན་ འདིར་ གང་ ཡིན་ པ། །དེ་ ནི་ བདག་ གི་ ལན་ ཀྱང་ ཡིན། །ཇི་ ལྟར་ སྣང་ བ་ དེ་ དག་ ནི། །རྒྱུ་ དང་ བཅས་ པས་ བྱུང་ བའི་ ཕྱིར། །སྒྲ་ ཙམ་ ལས་ ནི་ དངོས་ པོ་ རྣམས། །ཡོད་ པ་ ཉིད་ དུ་ སུ་ ཁས་ ལེན། །བསྟན་ དུ་ མེད་ པའི་ དངོས་ པོ་ ཡི། །ངོ་ བོ་ སྒྱུ་ མ་ ལ་ སོགས་ འདྲ། །དངོས་ པོ་ མེད་ པ་ ཉིད་ ཀྱིས་ ན། །དེ་ དག་ བརྟགས་ པ་ ཉིད་ དུ་ བརྗོད། །སྒྱུ་ མའི་ མིང་ ནི་ མང་ པོ་ དག །ཇི་ ལྟར་ སྤྱི་ ཞེས་ བྱ་ བ་ སྲིད། །དོན་ དམ་ པ་ ཡི་ དངོས་ པོ་ ཡི། །ངོ་ བོ་ ལ་ ཡང་ དེ་ བཞིན་ ལྟོས། །ཇི་ སྟེ་ དངོས་ པོ་ བྱེ་ བྲག་ ཉིད། །སྒྲ་ དོན་ ཡིན་ གྱི་ གཞན་ མིན་ ན༑ །སྔ་ མ་ མེད་ པ་ ལ་ སོགས་ པ། །ཡོང་ ཡེ་ བརྗོད་ དུ་ མེད་ པར་ འགྱུར། །མ་ བརྟགས་ གཅིག་ པུ་ དགའ་ བའི་ ཕྱིར། །བདེ་ བ་ ལ་ སོགས་ ངོ་ བོ་ ཀུན། །དེ་ ལྟར་ མདོ་ ལས་ བརྗོད་ པས་ ན། །ཀུན་ རྫོབ་ ཁོ་ ནར་ འདོད་ པ་ ཡིན། །བསྟན་ དུ་ མེད་ པའི་ ངོ་ བོ་ དག །ཇི་ སྟེ་ དངོས་ པོ་ ཉིད་ བརྗོད་ ན། །ཟླ་ བ་ གཉིས་ དང་ སྐྲ་ ཤད་ འཛིངས། །བརྗོད་ དུ་ མེད་ པ་ ཉིད་ མི་ འགྱུར། །སྤྱི་ ཡི་ ངོ་ བོར་ སྒྲོ་ བཏགས་ ཏེ། །རྗོད་ པར་ བྱེད་ པ་ ཡིན་ པའི་ ཕྱིར། །དོན་ དམ་ སྤྲོས་ དང་ བྲལ་ བ་ ཡང༌། །ཀུན་ རྫོབ་ པ་ དེར་ གྱུར་ པ་ ཡིན། །ཕྱིན་ ཅི་ ལོག་ དུ་ སྣང་ བའི་ ཕྱིར། །ཀུན་ རྫོབ་ རྣམས་ ཀྱི་ དངོས་ ཉིད་ མེད། །དེ་ ཡི་ རང་ བཞིན་ ཁོ་ ན་ ནི། །གཞན་ དུ་ འགྱུར་ བར་ ཇི་ ལྟར་ རུང༌། །ཚངས་ ལ་ སོགས་ པའི་ ཡོངས་ འགྱུར་ བར། །མུ་ སྟེགས་ ཅན་ གྱི་ བརྟགས་ པ་ ལ། །ཞེ་ སྣང་ བྱ་ བ་ ཅི་ ཡོད་ ན། །གང་ ཕྱིར་ དེ་ དག་ སོ་ སོར་ འགོང༌། །དེ་ ཕྱིར་ ལོག་ པར་ སྣང་ བའི་ ཕྱིར༑ །དངོས་ པོའི་ ངོ་ བོར་ ཡང་ མི་ རིགས། །སོ་ སོར་ སྣང་ ཕྱིར་ རྟའི་ རྭ་ བཞིན། །དངོས་ པོའི་ ངོ་ བོ་ གཏན་ མེད་ མིན། །དེས་ ན་ ཡོད་ པ་ བཞིན་ སྣང་ བ། །སྒྱུ་ མའི་ གླང་ པོ་ ལ་ སོགས་ བཞིན། །དེ་ ཡིས་ བསམ་ པའི་ དབང་ གིས་ ན། །དེ་ དག་ ཡོད་ ཡིན་ ཡང་ དག་ མིན། །བརྫུན་ པའི་ རྣམ་ པར་ སྣང་ བའི་ ཕྱིར། །མི་ བདེན་ ཀུན་ རྫོབ་ ཡིན་ པར་ འདོད། །དེས་ གཞག་ པ་ ཡི་ ངོ་ བོ་ ནི། །དེ་ ལས་ བྱུང་ ཕྱིར་ བདེན་ པར་ བརྗོད། །ཤེས་ དང་ ཤེས་ བྱར་ བརྗོད་ ལ་ སོགས། །ཐ་ སྙད་ གང་ ཚེ་ ཀུན་ རྫོབ་ ཡིན། །དེ་ ཚེ་ གྲགས་ པའི་ ངོར༌༈ བྱས་ ནས། །དེ་ ནི་ མེད་ པ་ ཉིད་ དུ་ བརྗོད། །མིང་ ཙམ་ སྒྲོ་ བཏགས་ ཡིན་ པའི་ ཕྱིར། །མིང་ ནི་ ཇི་ ལྟར་ འགལ་ བ་ ཡིན། །སྒྱུ་ མའི་ དོན་ ནི་ མེད་ དོན་ ཀྱང༌། །གཏན་ དུ་ དབེན་ པ་ ཉིད་ མ་ ཡིན། །རྣམ་ པར་ རིག་ པའང་ བརྫུན་ ཉིད་ དུ། །སྔར་ ནི་ ཉེ་ བར་ བསྒྲུབས་ པ་ ཡིན། །དེ་ ལྟ་ མིན་ ལ་ དེ་ དག་ ལས། །འཁྲུལ་ པའི་ ངོ་ བོར་ ཇི་ ལྟར་ འགྱུར། །ཡང་ དག་ ཉིད་ དུ་ མི་ གནས་ ཤིང༌། །གནས་ པའང་ ཡིན་ ན་ འགལ་ མི་ འགྱུར། །དངོས་ པོ་ རྣམས་ ཀྱི་ རང་ བཞིན་ ནི། །ནམ་ ཡང་ གཞན་ དུ་ འགྱུར་ མི་ རིགས། །ཇི་ སྟེ་ གཡོ་ ཡོད་ ཀུན་ རྫོབ་ ཀྱང༌། །དངོས་ རྣམས་ རང་ བཞིན་ མེད་ པར་ ནི། །གཡོ་ བ་ ཉིད་ ཀྱིས་ དེ་ དག་ སྟོན། །དེས་ ན་ མི་ འདོད་ སྨྲས་ མི་ འགྱུར། །ཡང་ དག་ དཔྱོད་ པའི་ ཤེས་ རབ་ ནི། །བརྟགས་ ཡིན་ དེ་ ལས་ ཕྱིར་ བཟློག་ པའི། །རྣམ་ པར་ ཤེས་ པ་ ཐམས་ ཅད་ ནི། །དེ་ ལས་ གཞན་ མ་ བརྟགས་ པའོ། །དེ་ ལ་ གྲགས་ པའི་ སྒོ་ ནས་ ནི། །དངོས་ པོ་ ཐམས་ ཅད་ ཀུན་ རྫོབ་ བརྗོད། །རྣམ་ པར་ བརྟགས་ ན་ ཡང་ དག་ པ། །དེ་ ནི་ གྲུབ་ པར་ མཐོང་ བ་ མེད། །མ་ བརྟགས་ ཡིན་ པར་ གྲུབ་ ན་ ཡང༌། །དེ་ ཕྱིར་ མི་ རྟོག་ ཉི་ ཚེ་ ནི། །འཛིན་ པ་ མེད་ ཅིང་ རྗེས་ དཔག་ ལས། །རྣམ་ ངེས་ སོ་ སོར་ སེལ་ བ་ མིན། །འདིར་ ནི་ མེད་ པར་ དགག་ ཡིན་ ཏེ། །དེས་ ན་ སུན་ འབྱིན་ འདོད་ པ་ མེད། །ཐོམ་ ཆོལ་ སྒྲ་ ཙམ་ ཡིན་ པའི་ ཕྱིར། །བྱིས་ པ་ རྨོངས་ བྱེད་ ཁོ་ ནར་ ཟད། །འཇིག་ རྟེན་ གྲགས་ པ་ ཁོ་ ནའི་ དོན། །ཀུན་ རྫོབ་ ཡིན་ ཡང་ འགའ་ ཞིག་ གིས། །འགའ་ ཞིག་ རྟོགས་ ཕྱིར་ མཐའ་ དག་ ནི། །ཀུན་ གྱི་ སྤྱོད་ ཡུལ་ མ་ ཡིན་ ནོ། །དེས་ ན་ ཤིན་ ཏུ་ ལྐོག་ གྱུར་ དོན། །རྣལ་ འབྱོར་ ཤེས་ པའི་ སྤྱོད་ ཡུལ་ ཡིན། །ཅིག་ ཤོས་ ཀྱིས་ ནི་ ཤེས་ པ་ མེད། །དེ་ ཡི་ ཤེས་ ལ་ བརྟན་ དགོས་ པས། །བསྟན་ བཅོས་ བྱེད་ ལ་ གྲགས་ པ་ ཡི། །དངོས་ པོའང་ ངེད་ ཀྱི་ ཀུན་ རྫོབ་ ཡིན། །དེ་ ལྟ་ མིན་ ན་ ཆོས་ ཀུན་ ལ། །སྟོང་ པས་ ཁྱབ་ པར་ མི་ འགྱུར་ རོ། །གང་ དུ་ གྲགས་ པ་ ལས་ འདས་ ཏེ། །དངོས་ པོའི་ ངོ་ བོ་ རྟག་ ལ་ སོགས། །དེ་ དག་ རྣམས་ ཀྱིས་ བརྟགས་ པ་ དེ། །ལོག་ པའི་ ཀུན་ རྫོབ་ ཉིད་ དུ་ འདོད། །དེས་ ན་ དངོས་ པོའི་ ཅིག་ ཤོས་ ནི། །ཡང་ དག་ ཀུན་ རྫོབ་ ཡིན་ པར་ སྨྲ། །ཕན་ ཚུན་ དུ་ ནི་ འགལ་ བ་ ཉིད། །གཅིག་ ལ་ དུས་ གཅིག་ འགྱུར་ མི་ སྲིད། །རིགས་ པར་ ལྡན་ པའི་ ཡང་ དག་ ཉིད། །དམ་ པའི་ ཡིན་ ཞིང་ དམ་ པ་ ཡི༑ །ཤེས་ པའི་ དོན་ ཞེས་ མཁས་ པ་ ཡིས། །དོན་ དམ་ པར་ ནི་ མངོན་ པར་ སྨྲས། །དེ་ ཡི་ ཡུལ་ ལ་ ཤེས་ པ་ གང༌། །དེ་ ཡིས་ གཞན་ གྱི་ དོན་ གྱིས་ ན། །དོན་ དམ་ ཡིན་ ཏེ་ དེ་ བཞིན་ གཞན། །ཡང་ དག་ རྗེས་ མཐུན་ ཤེས་ རབ་ ཀྱང༌། །ཡང་ དག་ སྒོམ་ པར་ བྱེད་ པ་ ཡིན། །སྒྲིབ་ དང་ བྲལ་ བ་ རྟོགས་ པར་ འགྱུར། །གང་ ཕྱིར་ དེས་ ན་ དོན་ ཆེན་ པོ། །དེ་ དག་ སྒྲུབ་ པར་ བྱེད་ པར་ འདོད། །ཆོས་ ཀུན་ སྣང་ བ་ མེད་ པ་ ཡི། །ཤེས་ པ་ རྟོགས་ པ་ མ་ ལུས་ པའི། །སྤྲོས་ དང་ བྲལ་ བ་ ཉིད་ ཀྱིས་ ནི། །དེ་ དག་ རྟོགས་ ཞེས་ བརྗོད་ པ་ ཡིན། །ཡེ་ ཤེས་ བདག་ ཉིད་ ཡང་ དག་ པའང༌། །ཡོན་ ཏན་ ཕུན་ སུམ་ ཚོགས་ ཀུན་ གྱི། །གནས་ དེ་ ཡིན་ པར་ ངོ་ ཆེན་ པོར། །འདོད་ ལ་ དེ་ ཡང་ སྒྲུབ་ པར་ བྱེད། །དོན་ དམ་ ཅི་ ཡང་ མེད་ ཅེ་ ན། །མྱ་ ངན་ འདས་ པ་ དོན་ དམ་ པར། །མི་ འགྱུར་ དེ་ ལ་ དངོས་ པོ་ ཡི། །ངོ་ བོ་ ཅི་ ཡང་ ཡོད་ པ་ མིན། །དེར་ ཡང་ ཁྱོད་ ཀྱི་ རྒོལ་ བ་ ཀུན། །ཅི་ ཡི་ ཕྱིར་ ན། །འབྱུང་ མི་ འགྱུར། །དེ་ ལ་ ཁྱོད་ ཀྱི་ ལན་ གང་ ཡིན། །ངའི་ ཡང་ དེ་ འདི་ ཡིན་ པར་ འགྱུར། །བདག་ མེད་ རང་ བཞིན་ མེད་ པ་ ཡི། །མཚན་ ཉིད་ ཡང་ དག་ ཡིན་ པར་ བརྗོད། །ཇི་ སྟེ་ ཆོས་ ལ་ ཐ་ དད་ འགྱུར། །དེ་ ཚེ་ ཆོས་ ལ་ ཡོད་ པ་ མིན། །ཆོས་ རྣམས་ ལས་ ནི་ ཐ་ དད་ པའི། །ཡང་ དག་ སོ་ སོར་ རྟོགས་ པའི་ ཕྱིར། །རྣལ་ འབྱོར་ པ་ རྣམས་ ཆོས་ ལ་ ནི། །ཕྱིན་ ཅི་ ལོག་ དང་ བྲལ་ མི་ འགྱུར། །ཐ་ དད་ ཡིན་ ནའང་ དེ་ ཡི་ ཚེ། །ཀུན་ གྱིས་ ཡང་ དག་ མཐོང་ བར་ འགྱུར། །ཐུན་ མོང་ དུའང་ མ་ གྱུར་ ཅིང༌། །རྟག་ ཏུ་ ཉོན་ མོངས་ ཅན་ དུ་ འགྱུར། །དེ་ བས་ བརྗོད་ དུ་ མེད་ པ་ ཞེས། །རང་ བྱུང་ རང་ ཉིད་ ཀྱིས་ བཤད་ པས། །ཐ་ དད་ ཐ་ དད་ མ་ ཡིན་ པར། །རྟོག་ པ་ རིགས་ པ་ མ་ ཡིན་ ནོ། །དངོས་ པོ་ ཡོད་ དེ་ དེ་ ཉིད་ དང༌། །གཞན་ སོགས་ རྟོག་ པ་ རུང་ བར་ འགྱུར། །དངོས་ པོ་ མེད་ ན་ ཇི་ ལྟར་ གང༌། །གང་ གིས་ གཞན་ ལ་ སོགས་ པར་ འགྱུར། །དངོས་ དང་ དངོས་ མེད་ ལ་ སོགས་ པའི། །སྤྲོས་ པ་ མ་ ལུས་ བྲལ་ ཞིང་ ཞི། །རང་ གི་ རྟོགས་ པ་ དེ་ ཁོ་ ན། །ཐ་ དད་ ལ་ སོགས་ སྤངས་ པར་ བསྟན། །དེ་ ཁོ་ ན་ ཉིད་ སྣང་ བ་ ཞེས་ བྱ་ བའི་ རབ་ ཏུ་ བྱེད་ པ། སློབ་ དཔོན་ ཀ་ མ་ ལ་ ཤཱི་ ལས་ མཛད་ པ་ རྫོགས་ སོ།།