༄༅།། དེ་ ནི་ རྟག་ ཏུ་ མ་ བྲལ་ ལ། །དེ་ ཡོད་ ཙམ་ ལས་ ཤེས་ པ་ འབྱུང༌། །དེ་ རྟོག་ རྣམས་ ཀྱིས་ དུས་ རྟག་ ཏུ། །དེ་ ཡི་ བདག་ ཉིད་ བཞིན་ ཡོད་ འགྱུར། །ཕན་ པ་ དག་ ནི་ མི་ བྱེད་ ན། །ཡུལ་ དུ་ བརྟགས་ པར་ མི་ རིགས་ ཏེ། །དེ་ རྟོག་ བྱེད་ ནའང་ ཉེས་ པ་ འདིར། །སྔ་ མ་ བཞིན་ དུ་ ལྡོག་ པ་ མེད༑ །དེ་ ཡི་ རྣམ་ ཤེས་ རྗེས་ འབྲང་ ན། །དེ་ དང་ འབྲེལ་ ཕྱིར་ དེ་ བདག་ བཞིན། །ཤེས་ པ་ དེ་ ཡང་ རྟག་ ཡོད་ འགྱུར། །ཡུལ་ ཉིད་ ལ་ ནི་ ཤེས་ པ་ དེ། །ཇི་ སྟེ་ རྟག་ ཏུ་ མི་ འབྲང་ སྟེ། །དེ་ ལྟ་ མིན་ ན་ དེ་ ཤེས་ པའི། ཤེས་ བྱའི་ ངོ་ བོར་ འགྱུར་ བ་ མེད། །དེ་ ཡོད་ སྒྲུབ་ ལ་ སྔ་ མ་ བཞིན། །གཏན་ ཚིགས་ ཀུན་ ནི་ ཐམས་ ཅད་ དུ། །ཉེས་ པ་ གསུམ་ གྱི་ སྐྱོན་ ཆགས་ ཕྱིར། །རྗེས་ སུ་ དཔག་ པས་ ཀྱང་ མི་ འགྲུབ། །རིམ་ མམ་ ཅིག་ ཅར་ འཇུག་ པ་ ཡི། །སྐྱེད་ པ་ ཉིད་ ནི་ མི་ སྲིད་ ན། །དེས་ ན་ རྟག་ པའི་ འབྲས་ བུ་ ལས། །འདི་ ཡོད་ ངེས་ པ་ མ་ ཡིན་ ནོ། །རྗེས་ སུ་ འགྲོ་ དང་ ལྡོག་ ཉིད་ ཀྱི། །རྒྱུ་ དང་ འབྲས་ བུ་ འགྲུབ་ ཡིན་ ན། །དེ་ ན་ མ་ བྲལ་ ཡོད་ ན་ ཡང༌། །ལན་ འགའ་ རྟག་ ཏུ་ མེད་ པའི་ ཕྱིར། །བདག་ ལ་ སོགས་ པ་ གང་ དུ་ ཡང༌། །འབྲས་ བུ་ བདེ་ སོགས་ རྗེས་ འགྲོ་ མེད། །བདེ་ བ་ ལ་ སོགས་ ལོག་ པ་ ཡང༌། །རྟག་ པ་ རྣམས་ ལ་ མི་ སྲིད་ དོ། །མི་ ཤེས་ རྨོངས་ པས་ བརྟགས་ པ་ ཡིས། །བདེ་ ལ་ སོགས་ པས་ དེ་ སྒྲུབ་ ཏུ། །དེ་ བས་ འབྲས་ བུ་ མ་ གྲུབ་ ཕྱིར། །འབྲས་ བུ་ དག་ ལས་ དེ་ ངེས་ མེད། །ཆོས་ ཅན་ དག་ ནི་ མ་ གྲུབ་ ན། །རང་ བཞིན་ གཏན་ ཚིགས་ འདིར་ མི་ སྲིད། །ཡོད་ པ་ ཉིད་ བསྒྲུབ་ བྱ་ ཡིན་ ཕྱིར། །མི་ དམིགས་ པ་ ཡང་ རུང་ བ་ མིན། །དེ་ ལྟར་ ཡང་ ནི་ དངོས་ པོ་ ནི། །ཚད་ མ་ དག་ ལས་ གྲུབ་ པ་ མེད། །ཚད་ མ་ གཉིས་ ལས་ མ་ གཏོགས་ པའི། །ཚད་ མ་ གཞན་ ཡང་ ཡོད་ པ་ མིན། །དོན་ ནི་ གྲུབ་ པར་ བྱ་ བའི་ ཕྱིར། །ཕྱི་ རོལ་ གཏན་ ཚིགས་ ཡོད་ མིན་ ནམ། །འདི་ ལྟར་ ཐ་ མ་ ལ་ མིག་ ལ་ སོགས། །སྔོན་ པོ་ ལ་ སོགས་ སྣང་ བ་ གང༌། །དེ་ ནི་ རྒྱུ་ གཞན་ འདྲ་ བ་ ལས། །སྐྱེས་ སོ་ ཞེས་ ནི་ རྟོག་ པར་ བྱེད། །ཤེས་ པའི་ རྣམ་ པའི་ ངོ་ བོའི་ ཕྱིར། །ཤེས་ པ་ བཞིན་ དུ་ སླུ་ བ་ མེད། །སྐྱེ་ བ་ ཡང་ དག་ སྒྲུབ་ པའི་ ཕྱིར། །འདིར་ ནི་ དཔེ་ འགྲུབ་ མེད་ པ་ ཡིན། །ཀུན་ རྫོབ་ ཏུ་ ཡང་ མ་ འབྲེལ་ ཕྱིར། །མ་ ངེས་ པ་ ཡི་ གཏན་ ཚིགས་ འགྱུར། །རྒྱུ་ ཡིས་ རང་ དང་ འདྲ་ བ་ དག །འབྲས་ བུ་ ལ་ བསྐྱེད་ ངེས་ མེད་ དེ། །ཤིང་ སོགས་ མཚན་ ཉིད་ མི་ མཐུན་ པའི། །མེ་ ཏོག་ ལ་ སོགས་ སྣ་ ཚོགས་ སྲིད། །རྒྱུ་ གཞན་ གྱིས་ ནི་ ཙམ་ བསྒྲུབས་ ཀྱང༌། །ཕྱིར་ རོལ་ དོན་ ནི་ མི་ འགྲུབ་ སྟེ། །ཁྱད་ པར་ དུ་ ནི་ དེ་ དག་ གི། །རྗེས་ འགྲོ་ གང་ དུའང་ མ་ གྲུབ་ པོ། །རྟོགས་ པའི་ ངོ་ བོ་ ལས་ གཞན་ པ། །གཟུང་ བའི་ རྣམ་ པ་ སྔོ་ ལ་ སོགས། །ཡང་ དག་ མེད་ པས་ བསྒྲུབ་ བྱ་ དང༌། །དཔེ་ ཡི་ ཆོས་ ཅན་ ཐ་ དད་ མེད། །མི་ སླུ་ བར་ ཡང་ ཕྱི་ རོལ་ དོན། །ཕྲད་ པ་ ཇི་ སྟེ་ འདོད་ ན་ ནི། །དེ་ ཚེ་ ཉིད་ བསྒྲུབ་ བྱ་ ཡིན་ ཕྱིར། །དེ་ ཚེ་ གཏན་ ཚིགས་ མ་ གྲུབ་ ཉིད། །དོན་ བྱེད་ པ་ དག་ སྣང་ ཙམ་ གྱིས། །ངོ་ བོ་ ཇི་ སྟེ་ འདོད་ ན་ ནི། །རྨི་ ལམ་ དག་ ན་ དོན་ མེད་ ཀྱང༌། །དེ་ བཞིན་ མཐོང་ ཕྱིར་ མ་ ངེས་ འགྱུར། །ལྡོག་ པ་ ལས་ ཀྱང་ ཕྱི་ རོལ་ དོན། །འགྲུབ་ པར་ རིགས་ པ་ མ་ ཡིན་ ཏེ། །རྗེས་ སུ་ འགྲོ་ བ་ མེད་ པར་ ཡང༌། །ལྡོག་ པ་ ནམ་ ཡང་ འགྲུབ་ པ་ མེད། །ནུས་ པ་ བྲལ་ མ་ ཐག་ ཏུ་ ཡང༌། །ལྡོག་ པ་ ཉིད་ དུ་ རབ་ གྱུར་ པ། །གང་ དུའང་ ཤེས་ པ་ དོན་ རྟོགས་ པའི། །རྗེས་ སུ་ འགྲོ་ བ་ འགྲུབ་ པ་ མེད། །གཞན་ དག་ ནུས་ པ་ ཡོད་ ན་ ནི། །ཤེས་ པ་ ལོག་ པ་ མེད་ པ་ ཉིད། །གྲུབ་ དང་ མ་ གྲུབ་ ཐེ་ ཚོམ་ ཕྱིར། །འོན་ ཀྱང་ དོན་ ནི་ གྲུབ་ པ་ མེད། །བདག་ ནི་ ཤེས་ འདི་ མ་ སྐྱེས་ པ། །དེ་ མ་ ཐག་ དང་ བྲལ་ བས་ སམ། །འོན་ ཏེ་ དོན་ དང་ བྲལ་ བ་ ཞེས། །ཐེ་ ཚོམ་ དག་ ཀྱང་ འབྱུང་ བར་ འགྱུར༑ །རྒྱུ་ ལྡན་ གཞལ་ བྱ་ ཉིད་ སོགས་ ཀྱིས། །ཕྱི་ རོལ་ དོན་ སྒྲུབ་ སྐྱོན་ ཆགས་ པར། །མུ་ སྟེགས་ རྣམས་ ཀྱིས་ སྨྲས་ པ་ གང༌། །དེ་ ནི་ ཚུལ་ འདིས་ རིག་ པར་ གྱིས། །དེ་ ལྟར་ ཕྱི་ རོལ་ དོན་ དག་ ནི། །རྗེས་ སུ་ དཔག་ ལས་ གྲུབ་ པ་ མེད། །ཤེས་ པ་ སྨྲ་ བའི་ ཤེས་ པ་ ཡང༌། །ཡང་ དག་ པ་ ནི་ ཡོད་ པ་ མིན༑ །ཤེས་ པ་ གཉིས་ སུ་ མེད་ པ་ དེ། །རྟག་ ཏུ་ དབང་ པོ་ ལས་ འདས་ ཕྱིར། །རྟགས་ ཀྱིས་ འདི་ ནི་ རྣམ་ ངེས་ པའི། །འབྲེལ་ པ་ ཡང་ ནི་ ཡོད་ པ་ མིན། །གཉིས་ སུ་ མེད་ པའི་ ཆོས་ ཅན་ ལ། །རང་ བཞིན་ ཉིད་ ནི་ བསྒྲུབ་ བྱའི་ ཕྱིར། །འདི་ ལྟར་ རང་ བཞིན་ ཞེས་ བྱའི་ རྟགས། །འདི་ སྒྲུབ་ པ་ ལ་ ཡོད་ པ་ མིན༑ །གཉིས་ སུ་ མེད་ པའི་ ཤེས་ པ་ ལ། །རྒྱུ་ དང་ འབྲས་ བུ་ མ་ གྲུབ་ ཕྱིར། །དེས་ ན་ འབྲས་ བུ་ ཞེས་ བྱ་ བའི། །རྟགས་ ནི་ གང་ ཡང་ སྲིད་ པ་ མེད། །གཉིས་ སུ་ མེད་ ལ་ མ་ གཏོགས་ པར། །འབྲས་ བུར་ ཁྱེད་ འདོད་ ཅུང་ ཟད་ མེད། །དེ་ ཉིད་ སྒྲུབ་ པར་ བྱེད་ པའི་ ཕྱིར། །ཁྱེད་ ཀྱི་ དེ་ ཡང་ མ་ གྲུབ་ བོ། །གཉིས་ དེ་ གྲུབ་ པ་ གང་ ཡིན་ པའང༌། །འབྲས་ བུ་ ཡང་ དག་ ཉིད་ མེད་ དེ། །དེ་ ནི་ རྟག་ ཏུ་ མ་ སྐྱེས་ ཕྱིར། །རྟ་ ཡི་ རྭ་ ལ་ སོགས་ པ་ བཞིན། །འགོག་ པའི་ ཡུལ་ ཅན་ ཉིད་ དུ་ ནི། །དེ་ ནི་ མཁས་ པས་ བརྗོད་ པའི་ ཕྱིར། །དེ་ ཡོད་ སྒྲུབ་ པར་ བྱེད་ པ་ ལ། །མི་ དམིགས་ པ་ ཡང་ རིགས་ པ་ མིན༑ །དགའ་ དང་ གདུང་ བའི་ རང་ བཞིན་ སོགས། །དེ་ ནི་ གསལ་ བར་ དེས་ བཟུང་ ཕྱིར། །རྣམ་ ཤེས་ མཚན་ ཉིད་ ཆོས་ ཅན་ ནི། །བྱིས་ པ་ ཡན་ ཆད་ གྲུབ་ མིན་ ནས། །དེ་ ལའང་ གཉིས་ ཀྱི་ ངོ་ བོ་ ནི། །འགལ་ ཕྱིར་ དེ་ ནི་ དབེན་ པར་ དུ། །བསྒྲུབ་ བྱ་ གྲང་ བའི་ ངོ་ བོ་ ཡི། །དྲོ་ བ་ ཇི་ ལྟར་ དབེན་ པ་ བཞིན༑ །གང་ ཡང་ གང་ གི་ ངོ་ བོ་ གསལ། །གཟུང་ བ་ དང་ ནི་ འཛིན་ པ་ ཡང༌། །གཅིག་ དང་ དུ་ མ་ བྲལ་ ཕྱིར་ དང༌། །དེ་ མེད་ པར་ དེ་ དེ་ མེད་ ཕྱིར། །དེ་ ཕྱིར་ ཤེས་ པ་ གཉིས་ མེད་ གྲུབ། །ཁྱེད་ ཅག་ གཉིས་ པོ་ དབེན་ པ་ ཙམ། །ཇི་ སྟེ་ སྒྲུབ་ པར་ འདོད་ ན་ ནི། །དེ་ ནི་ གྲུབ་ པ་ སྒྲུབ་ ཡིན་ ཏེ། །གང་ ཕྱིར་ བདེན་ པ་ ཉིད་ མི་ འདོད། །ཡིན་ པས་ སྒོ་ ནས་ ཤེས་ པ་ ལ། །གཉིས་ ཀྱི་ རྣམ་ པ་ དབེན་ པ་ ཉིད། །སྒྲུབ་ ན་ འདིར་ ཡང་ འདོད་ པ་ དང༌། །མི་ འགལ་ ཕྱིར་ ན་ གྲུབ་ པ་ སྒྲུབ། །དོན་ དམ་ ཉིད་ དུ་ མ་ སྐྱེས་ པའི། །རྣམ་ ཤེས་ བདག་ ཉིད་ ཆོས་ ཅན་ ལ། །གཉིས་ ཀྱི་ རྣམ་ པ་ དབེན་ པ་ ཉིད། །འདོད་ ན་ ཡང་ དག་ གང་ ཞིག་ ཡིན། །ཇི་ སྟེ་ གཉིས་ མེད་ ངོ་ བོ་ དང༌། །དངོས་ པོ་ ཉིད་ དུའང་ རྟོགས་ བྱེད་ ཅིང༌། །ཤེས་ པ་ གཉི་ ག་ སྒྲུབ་ འདོད་ ན། །དེ་ ལྟར་ རྗེས་ འགྲོ་ འདིར་ མི་ འགྲུབ། །དཔེ་ ནི་ བསྒྲུབ་ བྱས་ སྟོང་ པ་ སྟེ། །ཀུན་ ཏུ་ བརྟགས་ པ་ བརྗོད་ པའི་ ཕྱིར། ཡང་ དག་ པ་ ཡི་ དངོས་ པོ་ ཉིད། །དྲོ་ བའི་ རེག་ པ་ གྲུབ་ པ་ མེད། །ཕྱི་ རོལ་ དོན་ གྱི་ ངོ་ བོ་ རུ། །དྲོ་ བའི་ རེག་ པ་ འདོད་ ན་ ཡང༌། །དེ་ ནི་ གཉི་ གར་ མ་ གྲུབ་ ཅེས། །བརྟག་ པ་ ཅི་ ག་ མ་ བྱས་ སམ། །གྲང་ དྲོའི་ རག་ གཉིས་ རྣམ་ ཤེས་ ཀྱི། །རྣམ་ པའི་ ངོ་ བོར་ འདོད་ ན་ ནི། །ཤེས་ པ་ གཅིག་ ལའང་ སྣང་ བའི་ ཕྱིར། །ཡང་ དག་ ཉིད་ དུ་ འགལ་ བ་ མེད། །སྒྲུབ་ པར་ བྱེད་ པས་ སྟོང་ པ་ ཡི། །དཔེ་ འདི་ ཡིན་ པ་ དེ་ ཡིས་ མངོན། །མ་ བརྟགས་ པ་ ཡི་ ངོ་ བོ་ ལ། །དཔེར་ བྱེད་ ནའང་ འདོད་ གྲུབ་ མེད། །འོན་ ཏེའང་ གཉིས་ ཀྱི་ ངོ་ བོ་ ཉིད། །བྲལ་ བར་ གྲུབ་ པའི་ དོན་ གྱིས་ ན། །ཤེས་ པའི་ དངོས་ པོ་ ཉིད་ ཀྱང་ ནི། །རབ་ ཏུ་ གྲུབ་ ཅེས་ སེམས་ ན་ ནི། །འབྲེལ་ བ་ རབ་ ཏུ་ མ་ གྲུབ་ པས། །དེ་ མི་ རིགས་ ཏེ་ དངོས་ པོ་ ཡིས། །གཉིས་ ཀྱི་ རྣམ་ པ་ དབེན་ པ་ ལ། །ཁྱབ་ པ་ གང་ དུའང་ མ་ གྲུབ་ བོ། །གང་ དང་ གང་ ན་ གཉིས་ མེད་ པ། །དེ་ དང་ དེ་ ན་ དངོས་ ཡོད་ པར། །འདི་ ལ་ འབྲེལ་ བ་ བྱ་ བའི་ ཕྱིར། །མི་ མཐུན་ ཕྱོགས་ སེལ་ ཚད་ མ་ མེད། །ནམ་ མཁའི་ མེ་ ཏོག་ ལ་ སོགས་ དང༌། །གཉིས་ དེ་ ཉིད་ ཀྱིས་ མ་ ངེས་ འགྱུར། །གནས་ པ་ མེད་ པར་ ཐལ་ བའི་ ཕྱིར། །གཉིས་ ལ་ གཞན་ གཉིས་ ཡོད་ པ་ མིན། །གཉིས་ དང་ གཉིས་ མེད་ ངོ་ བོ་ དག །ཇི་ སྟེ་ འགལ་ བ་ ཡོད་ ན་ ནི། །གཅིག་ ཏུ་ གནས་ པར་ མི་ འགྱུར་ ཏེ། །གྲང་ དང་ དྲོ་ བ་ དེ་ གཉིས་ བཞིན། །འོན་ ཏེ་ མ་ རིག་ དབང་ གིས་ ན། །དེ་ ལ་ གཉིས་ ནི་ བརྫུན་ པ་ སྣང༌། །དེས་ ན་ འགལ་ བ་ མེད་ ཡིན་ ཏེ། །དངོས་ པོ་ ཉིད་ ལ་ དེ་ བཞག་ ཕྱིར། །ཇི་ སྟེ་ འགལ་ བ་ མེད་ ཉིད་ ན། །ཇི་ སྟེ་ དེར་ ནི་ འདིར་ ལ་ གནོད། །འགལ་ བ་ མེད་ པ་ ཅན་ དག་ ལ། །དྲོ་ ལ་ གྲང་ བཞིན་ གནོད་ མི་ སྲིད། །བདེན་ དང་ བདེན་ མིན་ ངོ་ བོ་ དང༌། །ཇི་ ལྟར་ འགལ་ བ་ ཉིད་ མི་ འགྱུར། །བརྫུན་ པ་ ཉིད་ དུ་ ཇི་ ལྟར་ སྣང༌། །བརྫུན་ པའི་ ངོ་ བོ་ སྣང་ ཡིན་ ན། །ཤེས་ པ་ ཡང་ ནི་ བརྫུན་ པར་ འགྱུར། །དེ་ ལྟ་ མིན་ ན་ འགལ་ བ་ དེ། །སྣང་ བའི་ ངོ་ བོར་ ཇི་ ལྟར་ འགྱུར། །བརྫུན་ པ་ ཡིན་ ནའང་ གང་ དུ་ གཉིས། །གནོད་ པར་ འགྱུར་ བའི་ ཆོས་ ཅན་ དུ༑ །སྤྱི་ ཡི་ མཚན་ ཉིད་ གྲུབ་ པ་ མེད། །དེས་ ན་ གཏན་ ཚིགས་ མ་ གྲུབ་ ཉིད། །གཉིས་ ཀྱི་ རྣམ་ ཤེས་ ཁོ་ ན་ ནི། །དེ་ ཉིད་ རང་ གསལ་ བ་ ཡི་ ཕྱིར། །གཉིས་ སུ་ སྣང་ བ་ མ་ གཏོགས་ པར། །ཆོས་ ཅན་ ཉིད་ ནི་ ཡོད་ པ་ མིན། །གཅིག་ དང་ དུ་ མ་ དབེན་ པའི་ ཕྱིར། །གཟུང་ བ་ ཇི་ ལྟར་ སྟོང་ པ་ ཉིད། །ཤེས་ པའང་ དེ་ ལས་ དབྱེར་ མེད་ པ། །དེ་ བཞིན་ སྟོང་ པ་ ཉིད་ དུ་ གནོད། །ངོ་ བོ་ ཉིད་ ཀྱིས་ སྟོང་ པ་ ཡང༌། །ཇི་ ལྟར་ རྣམ་ པར་ སྣང་ བར་ ནི། །འགལ་ བ་ མེད་ པ་ དེ་ བཞིན་ གཞན། །ཤེས་ པ་ ལ་ སོགས་ ཇི་ བཞིན་ འགལ། །རྣམ་ པར་ ཤེས་ པ་ གཉིས་ ཡོད་ པ། །ཆ་ ཤས་ གཉིས་ ནི་ མི་ རིགས་ ཕྱིར། །མདོ་ སྡེ་ པ་ ལ་ སོགས་ པ་ ཡིས། །ཡང་ དག་ ཉིད་ དུ་ འདོད་ པ་ མེད། །གཉིས་ སུ་ མེད་ པའི་ རྣམ་ ཤེས་ ལ། །ཕྱི་ རོལ་ དོན་ ཡང་ མི་ འགལ་ ཕྱིར། །དེས་ ན་ གཉིས་ མེད་ ངོ་ བོ་ ཉིད། །སྒྲུབ་ ན་ ཅི་ ཞིག་ བསྒྲུབས་ པར་ འགྱུར། །ཇི་ སྟེ་ ཚད་ མ་ གཞན་ དག་ གིས། །ཕྱི་ རོལ་ གནོད་ པར་ བརྗོད་ ན་ ནི། །རྣམ་ པར་ ཤེས་ པའང་ དེ་ བཞིན་ དུ། །རབ་ ཏུ་ གནོད་ པར་ ཅིས་ མི་ འདོད། །གཅིག་ དང་ དུ་ མ་ བྲལ་ བའི་ ཕྱིར། །དོན་ ནི་ སྣ་ ཚོགས་ ངོ་ བོ་ དག །ཇི་ ལྟར་ ཡང་ དག་ མི་ རིགས་ པ། །དེ་ བཞིན་ རྣམ་ ཤེས་ ཀྱང་ འདོད་ ཀྱིས། །དེ་ བས་ ཚད་ མས་ གྲུབ་ པ་ ཡིས། །དོན་ དམ་ དངོས་ པོ་ ཡོད་ མ་ ཡིན། །དེས་ ན་ རྟོག་ དང་ ལྡན་ རྣམས་ ཀྱིས། །ཡོད་ པའི་ ཐ་ སྙད་ འདིར་ མི་ རིགས། །གནོད་ པར་ བྱེད་ པའང་ ཡོད་ པའི་ ཕྱིར། །འདི་ ལ་ ཀུན་ དུ་ ཐེ་ ཚོམ་ ཡོད། །དངོས་ པོར་ མེད་ པ་ སྨྲ་ བར་ ཡང༌། །ཚད་ མ་ མེད་ པར་ མི་ རིགས་ སོ། །འདི་ ལྟར་ དངོས་ པོ་ ཀུན་ དབེན་ པ། །མངོན་ སུམ་ དག་ གིས་ རྟོགས་ པ་ མེད། །དེ་ ཡི་ སྟོབས་ ཀྱིས་ འབྱུང་ བའི་ ཕྱིར། །དོན་ དེ་ དངོས་ པོ་ ཉིད་ ལ་ ཡིན། །གཞན་ ཡང་ གཞན་ གྱིས་ དབེན་ པ་ ཡི། །ཕྱོགས་ ལ་ སོགས་ པ་ འཛིན་ ན་ ནི། །དེ་ ལས་ གཞན་ པས་ དབེན་ པ་ ཉིད། །མངོན་ སུམ་ དག་ གིས་ རྟོགས་ པ་ ཡིན། །དངོས་ པོ་ གང་ ཞིག་ རྣམ་ བརྟགས་ ན། །དངོས་ པོ་ ཀུན་ གྱིས་ དབེན་ པ་ ཉིད། །མངོན་ སུམ་ ཉིད་ དུ་ རྟོགས་ འགྱུར་ བ། །དངོས་ པོ་ མེད་ པར་ སྨྲ་ བ་ ལའང༌། །ཐམས་ ཅད་ ནང་ དུ་ དེ་ འདུས་ ཕྱིར། །ཆོས་ རྣམས་ ཀུན་ གྱི་ དངོས་ པོ་ ཡིས། །དབེན་ པ་ ཅི་ ཡང་ ཡོད་ པ་ མིན། །དེ་ ལྟ་ མ་ ཡིན་ དམ་ བཅས་ ཉམས། །ཐམས་ ཅད་ དངོས་ པོ་ མེད་ ཡིན་ ན། །བསྒྲུབ་ བྱ་ དཔེ་ ཡི་ ཆོས་ ཅན་ དང༌། །གཏན་ ཚིགས་ ལ་ སོགས་ མ་ གྲུབ་ ཕྱིར། །རྗེས་ སུ་ དཔག་ པས་ རིག་ པ་ མེད། །གཞན་ ཡང་ རང་ བཞིན་ འབྲས་ བུ་ ཡི། །གཏན་ ཚིགས་ གཉིས་ ཀྱི་ དེ་ མི་ སྒྲུབ། །དེ་ གཉིས་ དངོས་ པོ་ ཉིད་ སྒྲུབ་ སྟེ། །དངོས་ པོ་ མེད་ པར་ འགལ་ བ་ ཉིད༑ །མ་ སྐྱེས་ ངོ་ བོའི་ ཆོས་ ཡིན་ ན། །དེ་ ཡི་ གཏན་ ཚིགས་ གང་ འགྱུར་ བ། །འབྲས་ བུ་ དང་ ནི་ རང་ བཞིན་ དག །གང་ ཡང་ ཡོད་ པ་ མ་ ཡིན་ ནོ། །ཡུལ་ དང་ དུས་ སོགས་ བྱེ་ བྲག་ གིས། །སྔོ་ དང་ བདེ་ སོགས་ ངོ་ བོ་ བཞིན། །དངོས་ པོ་ རྣམས་ ནི་ དམིགས་ པའི་ ཕྱིར། །མི་ དམིགས་ པ་ ཡང་ གྲུབ་ པ་ མེད༑ །གཞན་ ཡང་ གཞན་ གྱིས་ དབེན་ པའི་ དོན། །མངོན་ སུམ་ རྟོགས་ པ་ ཡོད་ ན་ ནི། །དེ་ ལ་ གཞན་ དོན་ དབེན་ པ་ ཡི། །ཐ་ སྙད་ བསྒྲུབ་ པ་ རབ་ ཏུ་ བྱེད། །རང་ བཞིན་ མི་ དམིགས་ པ་ དག་ གིས། །ཐམས་ ཅད་ དབེན་ པར་ མི་ འགྱུར་ ཏེ། །དེས་ ན་ བདག་ ཉིད་ མི་ དམིགས་ པས། །རེ་ ཞིག་ དེ་ ནི་ སྒྲུབ་ མི་ བྱེད། །ཁྱབ་ བྱ་ ཁྱབ་ པར་ བྱེད་ པ་ ཡི། །དངོས་ པོ་ ལ་ སོགས་ གྲུབ་ ཡིན་ ན། །ཁྱབ་ བྱ་ ལ་ སོགས་ དགག་ པ་ ལ། །ཁྱབ་ བྱེད་ མི་ དམིགས་ ལ་ སོགས་ སྦྱོར། །ཆོས་ རྣམས་ ཀུན་ གྱི་ རང་ བཞིན་ ནི། །ཁྱབ་ པར་ བྱ་ ལ་ སོགས་ གྲུབ་ པར། །འགའ་ དང་ ལྷན་ ཅིག་ ཅི་ སྟེ་ ངེས། །དེ་ ཚེ་ དངོས་ པོར་ བཅས་ པ་ ཡིན། །ཆོས་ རྣམས་ མ་ ལུས་ དངོས་ མེད་ པར། །སྒྲུབ་ ན་ དཔེ་ ནི་ ཡོད་ པ་ མིན། །ཉི་ ཚེ་ བ་ དག་ རབ་ བསྒྲུབ་ ན། །མི་ འདོད་ པར་ ནི་ འགྱུར་ བ་ མེད། །དངོས་ པོ་ མེད་ པ་ བསྒྲུབ་ པ་ ལ། །དངོས་ པོའི་ ཆོས་ ཀྱི་ གཏན་ ཚིགས་ འགལ། །མེད་ པའི་ ཆོས་ ཀྱང་ འབྲེལ་ པ་ མེད། །གཉིས་ ལ་ བརྟེན་ པ་ འཁྲུལ་ པར་ འགྱུར། །ཆོས་ རྣམས་ ཐམས་ ཅད་ བདག་ མེད་ པ། །སྐྱེས་ བུ་ ཀུན་ གྱི་ མངོན་ སུམ་ གྱིས། །རྟོགས་ པ་ མེད་ ཅེས་ བྱ་ བ་ འདིར། །ཁྱོད་ ལ་ མཚན་ མ་ ཅི་ ཞིག་ ཡོད། །དེ་ ནི་ འགལ་ བར་ བྱ་ བ་ ལ། །རང་ གི་ དམིགས་ པ་ ལོག་ པ་ ཡང༌། །མ་ ངེས་ ཕྱིར་ ན་ ཐམས་ ཅད་ ཀྱིས། །དམིགས་ པ་ ལོག་ པར་ ངེས་ པ་ མེད། །རབ་ རིབ་ ཅན་ བཞིན་ གཟུགས་ ལ་ སོགས། །བརྫུན་ པ་ རྣམས་ ནི་ མཐོང་ བའི་ ཕྱིར། །ཡང་ དག་ པ་ ཡི་ དངོས་ པོའི་ དོན། །མངོན་ སུམ་ འགའ་ ཡང་ གྲུབ་ པ་ མེད། །ཡང་ དག་ དོན་ བསྒོམས་ རབ་ མཐའ་ ལས། །བྱུང་ བའི་ ཡེ་ ཤེས་ ཡང་ དག་ པའི། །དོན་ གྱི་ ཡུལ་ ཅན་ ཡིན་ འདོད་ ཀྱི། །དམིགས་ པའི་ སྟོབས་ ཀྱིས་ བྱུང་ བ་ མིན། །དེ་ དག་ ཁོ་ ན་ དོན་ དམ་ པ། །མཐོང་ བ་ གང་ ཡིན་ མཐོང་ མེད་ ཡིན། །འགྲོ་ བའི་ ཆོས་ རྣམས་ ཤེས་ རབ་ ཀྱི། །ཐམས་ ཅད་ ཇི་ བཞིན་ མཐོང་ བ་ མིན། །ཆོས་ ཀུན་ སྣང་ མེད་ གང་ ཡིན་ ཏེ། །