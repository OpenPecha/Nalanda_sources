༄༅།། གཞན་ དུ་ སྣང་ བའི་ ཤེས་ པ་ ཡིས། །འཛིན་ པར་ རིགས་ པ་ མ་ ཡིན་ ཏེ། །དེ་ ལྟ་ ཡིན་ ན་ ཡུལ་ གྱི་ ཕྱིར༑ །ཤེས་ པ་ ངེས་ པར་ མི་ འགྱུར་ རོ། །སྔོ་ སོགས་ ངོ་ བོ་ སྣང་ བ་ ཡི། །ཡུལ་ དུ་ སྒྲ་ ལ་ སོགས་ གྱུར་ ཏེ། །ཐམས་ ཅད་ ཀྱིས་ ནི་ ཡུལ་ ཐམས་ ཅད། །རྣམ་ པར་ ཤེས་ པར་ ཐལ་ བར་ འགྱུར། །དངོས་ སུ་ གཞན་ གྱི་ ངོ་ བོ་ ལ། །མངོན་ སུམ་ སོ་ སོར་ མྱོང་ མེད་ ན། །དེ་ དང་ མཚན་ ཉིད་ མི་ མཐུན་ སྣང༌། །དེ་ ཤེས་ པར་ ནི་ ཇི་ ལྟར་ འགྱུར། །ཡུལ་ གྱི་ ཆེད་ དུ་ དུས་ ཀུན་ དུ། །འདིར་ ཡང་ ཕན་ པ་ མི་ བྱེད་ དེ། །མི་ སྣང་ བ་ དང་ གཞན་ དུ་ སྣང༌། །ཕྱོགས་ གཉིས་ སྔ་ མ་ བཞིན་ དུ་ མཚུངས། །ཅུང་ ཟད་ བྱེད་ པ་ མེད་ ན་ ཡང༌། །འཛིན་ པར་ རྟོག་ པ་ རིགས་ པ་ མིན། །གཞན་ ལ་ དངོས་ ཀྱིས་ སྟོང་ ན་ ནི། །བརྗོད་ པ་ འཐད་ པ་ མ་ ཡིན་ ནོ། །དེས་ དབེན་ དེ་ ཡི་ རྣམ་ པ་ ཡི། །མངོན་ སུམ་ གཉིས་ ཀྱིས་ རྒྱུ་ འབྲས་ ཀྱི། །དངོས་ པོ་ རྣམ་ པར་ ངེས་ པ་ འདི། །དེ་ ཕྱིར་ ཡང་ དག་ ཉིད་ མ་ ཡིན། །འདི་ ནི་ འདི་ ལས་ འབྱུང་ ངོ་ ཞེས། །གནག་ རྫི་ ཡན་ ཆད་ ཇི་ ལྟར་ འགྱུར། །གྲགས་ ཡིན་ ནའང་ ཡིན་ དུ་ ཟད། །གྲགས་ པ་ དེ་ དག་ གསལ་ བ་ མེད། །དེ་ འདོད་ རྣམས་ ལ་ སྐབས་ འདིར་ ནི། །ཡང་ དག་ ཆེད་ དུ་ དབྱེད་ བ་ བྱེད། །ཇི་ སྟེ་ གྲགས་ པ་ འགོག་ བྱེད་ ན། །རྣམ་ པར་ དཔྱད་ པ་ རྒྱུན་ ཆད་ འགྱུར། །གང་ དག་ གྲགས་ པའི་ དངོས་ པོ་ ལ། །འགོག་ པར་ བྱེད་ པ་ རབ་ ཏུ་ གླེན། །དེ་ དག་ རྣམས་ ཀྱིས་ ངེས་ འགལ་ འགྱུར། །ཟླ་ བ་ རི་ བོང་ ཅན་ འགོག་ བཞིན། །གྲགས་ པ་ འདི་ ཅི་ འདྲེན་ པའམ། །བདེན་ པ་ མིན་ ཞེས་ ངེས་ བྱའི་ ཕྱིར། །རབ་ ཏུ་ གྲགས་ པ་ ཙམ་ གྱིས་ ནི། །ཡང་ དག་ མིན་ ཞེས་ ཉེ་ བར་ བསྒྲུབས། །བརྫུན་ པའམ་ རྨི་ ལམ་ ལ་ སོགས་ ན། །འབྱུང་ བ་ འདི་ དག་ ཡོངས་ སུ་ ངེས། །བདེན་ པ་ ཉིད་ ནི་ ལོག་ ན་ ཡང༌། །གང་ ཚེ་ དེ་ ནི་ མི་ ལྡོག་ པ། །དེ་ ཚེ་ ཡང་ དག་ རྣམ་ དག་ པ། །དེ་ ཡི་ འགལ་ བར་ ཇི་ ལྟར་ འགྱུར། །རྒྱུ་ དང་ འབྲས་ བུ་ མངོན་ སུམ་ དུ། །ཇི་ སྟེ་ མྱོང་ བ་ མ་ ཡིན་ ན། །འདི་ ལས་ འདི་ ནི་ འབྱུང་ ངོ་ ཞེས། །ཇི་ ལྟར་ དྲན་ པ་ འབྱུང་ བ་ ཡིན། །རྨི་ ལམ་ ན་ ཡང་ བརྫུན་ པ་ ཡི། །འབྲས་ བུ་ ལ་ སོགས་ དངོས་ མྱོང་ ཕྱིར། །དྲན་ པ་ འདི་ ནི་ དེ་ ན་ སྣང༌། །དེ་ ལས་ དངོས་ པོ་ རྣམ་ ངེས་ མེད། །འོན་ ཏེ་ དྲན་ པའི་ རྟགས་ དག་ ལས། །རྗེས་ སུ་ མྱོང་ བ་ རྣམས་ ངེས་ པ། །སྤྱིར་ ནི་ རབ་ ཏུ་ སྒྲུབ་ བྱེད་ ན། །དེ་ ཚེ་ སྒྲུབ་ པ་ སྒྲུབ་ པ་ ཡིན། །འབྲས་ བུ་ ལ་ སོགས་ དོན་ དམ་ པའི། །ཡུལ་ ནི་ རྗེས་ སུ་ མྱོང་ བར་ ཡང༌། །ཇི་ སྟེ་ སྒྲུབ་ པར་ བྱེད་ འདོད་ ན། །རྗེས་ སུ་ འགྲོ་ བ་ མེད་ པའི་ ཕྱིར། །དེ་ ནས་ དེ་ ནི་ གྲུབ་ པ་ མེད། །སྣང་ བཅས་ ལ་ སོགས་ རྣམས་ ཤེས་ ཀྱིས། །དོན་ ལ་ འཛིན་ པ་ དེས་ བཟློག་ པ། །ཁྱེད་ ཀྱིས་ བྱས་ པ་ མ་ ཡིན་ ནམ། །གྲོགས་ ཀྱིས་ བསྟངས་ པས་ ངོ་ བོ་ འཕེལ། །རྒྱུ་ དང་ འབྲས་ བུའི་ དངོས་ པོ་ ནི། །རྟག་ ཏུ་ རྣམ་ ཤེས་ བདག་ ཉིད་ ཉིད། །བདག་ ཉིད་ རིག་ པའི་ ངོ་ བོ་ ཡི། །མངོན་ སུམ་ དག་ གིས་ རྣམ་ པར་ ངེས། །ཡང་ དག་ ཇི་ བཞིན་ དུས་ ཀུན་ དུ། །དེ་ མྱོང་ མེད་ ཕྱིར་ དེ་ མི་ རིགས། །ཁྱེད་ ནི་ ཇི་ ལྟར་ མྱོང་ བ་ དེར། །ཡང་ དག་ ཉིད་ དུའང་ འདོད་ པ་ མེད། །དེ་ ལྟར་ གཟུང་ དང་ འཛིན་ པ་ ཡི། །རྣམ་ པ་ ཡོད་ པ་ མ་ ཡིན་ འདོད། །རྟག་ ཏུ་ དངོས་ པོ་ ཡོད་ པ་ ཡི། །ཤེས་ པ་ དེ་ བཞིན་ དེ་ མྱོང་ མེད། །དེ་ ལྟ་ མིན་ ན་ འགྲོ་ བ་ ཀུན། །རྟག་ ཏུ་ དེ་ ཉིད་ མཐོང་ བར་ འགྱུར། །ཡང་ དག་ གོམས་ བྱ་ ཆེད་ དུ་ དེ། །ཐར་ འདོད་ རྐང་ སྨྱང་ འདུག་ ལ་ རག། །གཅིག་ ལ་ རྣམ་ པ་ གཉིས་ འགལ་ ཕྱིར། །ཇི་ ལྟར་ མྱོང་ བའི་ གཟུང་ བ་ དང༌། །འཛིན་ པའི་ རྣམ་ སྣང་ དེ་ བཞིན་ དུ། །ཡང་ དག་ ཉིད་ ནི་ མ་ ཡིན་ ནོ། །གནས་ ངན་ ལེན་ གྱི་ བག་ ཆགས་ ལས། །ཇི་ སྟེ་ འཁྲུལ་ པའི་ རྟགས་ བྱུང་ ན། །འཁྲུལ་ པ་ ཉིད་ དུ་ དེ་ སྣང་ བ། །འདི་ ནི་ མངོན་ སུམ་ གྲུབ་ པ་ མེད། །འདི་ ལྟར་ མ་ འཁྲུལ་ མཚན་ ཉིད་ ནི། །མངོན་ སུམ་ ཉིད་ དུ་ ཉེ་ བར་ བརྗོད། །རྟག་ ཏུ་ བདག་ ལ་ འཁྲུལ་ པ་ མེད། །ཇི་ ལྟར་ མངོན་ སུམ་ ཉིད་ དུ་ འགྱུར། །གསལ་ བར་ གནས་ ཀྱི་ ངོ་ བོར་ ནི། །དེ་ ནི་ རང་ སྣང་ ཉིད་ ཡིན་ ཕྱིར། །རང་ གི་ མ་ འཁྲུལ་ གང་ གྱུར་ པ། །དེ་ ལས་ འཁྲུལ་ པ་ ཐ་ དད་ མེད། །ཇི་ སྟེ་ འཁྲུལ་ པ་ ཐ་ དད་ གྱུར། །གཉིས་ ཀྱི་ ངོ་ བོ་ དེ་ གསལ་ བར། །དེ་ ཡང་ རང་ གི་ གནས་ ཡིན་ ན། །ཇི་ ལྟར་ དེ་ ནི་ ཤེས་ པར་ བྱ། །ཇི་ སྟེ་ ཤེས་ པ་ དེ་ ནི་ ཡིད། །གཉིས་ ཀྱི་ རྣམ་ པར་ རྣམ་ རྟོག་ པ། །དེ་ ལ་ འཁྲུལ་ པ་ འབྱུང་ ན་ ནི། །གཉིས་ སུ་ འཛིན་ པ་ གསལ་ མི་ འགྱུར། །ཡིད་ ཀྱི་ འཁྲུལ་ པ་ དོན་ གཞན་ དུ། །འདྲ་ བ་ བོར་ ནས་ འགྲོ་ བ་ མེད། །གང་ གིས་ དེ་ ནི་ འཁྲུལ་ འགྱུར་ བ། །གཉིས་ དང་ གཉིས་ མིན་ མཚུངས་ ཅི་ འགྱུར། །གང་ དུ་ འགའ་ ཡིས་ ཆུང་ ཟད་ ཀྱང༌། །ལན་ འགའ་ མཐོང་ བ་ མ་ ཡིན་ ན། །གཞན་ གྱི་ འདྲ་ བ་ མཐོང་ ཕྱིར་ ཏེ། །དེ་ ལ་ འཁྲུལ་ པར་ ཇི་ ལྟར་ འགྱུར། །འོན་ ཏེ་ འོག་ མ་ མེད་ པ་ ཡི། །ས་ བོན་ གནས་ ངན་ ལེན་ སྨིན་ ལས། །འཁྲུལ་ ན་ འདྲ་ བ་ མཐོང་ མེད་ པར། །རང་ ལས་ སྐྱེས་ པ་ འདི་ ཉིད་ ཡིན། །དེ་ ལྟ་ ཡིན་ ནའང་ དེ་ ཡི་ ཚེ། །འཁྲུལ་ པ་ དོན་ གཞན་ བརྟག་ མི་ རིགས། །ཤེས་ པ་ ཐམས་ ཅད་ རང་ ཉིད་ ཀྱིས། །རང་ གི་ ས་ བོན་ དག་ ལས་ འཁྲུལ། །འཁྲུལ་ པའི་ ས་ བོན་ ལས་ བྱུང་ བ། །ཐམས་ ཅད་ ཡིན་ པར་ ཁྱེད་ ཀྱང་ འདོད། །དེ་ ཕྱིར་ ཕ་ རོལ་ མིན་ མཐོང་ བའི། །ཤེས་ ཀུན་ འདི་ ལྟར་ རང་ ལས་ འཁྲུལ། །དེ་ ཕྱིར་ མངོན་ སུམ་ ཉིད་ འདི་ ཡི། །གཉིས་ མིན་ གང་ དག་ གྲུབ་ པ་ མེད། །དེ་ མ་ གྲུབ་ ན་ དེ་ ཡི་ ཕྱིར། །རྒྱུ་ འབྲས་ དེ་ ཉིད་ གྲུབ་ པ་ མེད། །ཇི་ སྟེ་ གཉིས་ ནི་ འཁྲུལ་ འགྱུར་ ཀྱང༌། །རྟག་ ཏུ་ རྟོགས་ པའི་ ངོ་ བོ་ དེ། །མ་ འཁྲུལ་ པ་ དག་ ཁོ་ ནར་ ནི། །མངོན་ སུམ་ ལས་ གྲུབ་ མ་ ཡིན་ ནམ། །རྟོགས་ པའི་ ངོ་ བོ་ ཉིད་ ན་ སྤྱིར། །ཡུལ་ ལ་ ཉེ་ བར་ རྗོད་ བྱེད་ པ། །དེ་ ལྟར་ མངོན་ སུམ་ ཡིན་ གྱུར་ ཀྱང༌། །རང་ གི་ མཚན་ ཉིད་ སྤྱོད་ ཡུལ་ མིན། །སྤྱི་ ཡི་ མཚན་ ཉིད་ མ་ གཏོགས་ པར། །འདི་ ལྟར་ རྟོགས་ པའི་ ངོ་ བོ་ མེད། །གང་ ཡང་ ཐུན་ མོང་ མ་ ཡིན་ པའི། །ངོ་ བོ་ དེ་ ནི་ གཉིས་ སུ་ སྣང༌། །རིགས་ མི་ མཐུན་ པ་ རྣམས་ གསལ་ བས། །ཁྱད་ པར་ ཁོ་ ན་ སྤྱི་ ཉིད་ ཡིན། །དེ་ ཡང་ བརྫུན་ པའི་ རང་ བཞིན་ ༑ །ཁྱེད་ ཀྱི་ སྤྱི་ ཡང་ ག་ ལ་ ཡོད། །དངོས་ པོ་ རྣམས་ ཀྱི་ ཡོད་ པ་ ཉིད། །བདེན་ ཡིན་ གཞན་ ནི་ བརྫུན་ ཞེས་ པ། །རིག་ བྱེད་ མཐར་ ནི་ སྨྲ་ བ་ ཡི། །གྲུབ་ མཐའ་ གསལ་ བར་ བརྗོད་ པར་ འགྱུར། །གཞན་ དུ་ དེ་ དག་ ཤེས་ པ་ ཅན། །སྤྱི་ ཡི་ མཚན་ ཉིད་ སྐྱེས་ བུར་ རིགས། །རྟག་ པ་ གཅིག་ ཡིན་ བྱེ་ བྲག་ རྣམས། །དེ་ ནི་ ཐམས་ ཅད་ ནོར་ བར་ ནི། །ལྟ་ བ་ དེ་ དག་ ངན་ པ་ ཡིན། །ཐམས་ ཅད་ བཅིངས་ དང་ གྲོལ་ འགྱུར་ ཏེ། །གཅིག་ ནི་ བཅིངས་ དང་ གྲོལ་ བ་ ན། །ཐམས་ ཅད་ དུ་ ཡང་ ཅིས་ མི་ འགྱུར། །འཆི་ དང་ སྐྱེ་ དང་ གནས་ པ་ དང༌། །གཉིད་ ལོག་ སད་ དང་ གླེན་ ལ་ སོགས། །ཐམས་ ཅད་ བྱེ་ བྲག་ མེད་ པའི་ ཕྱིར། །ཅིག་ ཅར་ ཁོ་ ནར་ རབ་ ཏུ་ འགྱུར། །གཞན་ ཡང་ རྟོགས་ པའི་ ངོ་ བོ་ ཡི། །མཚན་ ཉིད་ མཁས་ པས་ བསྟན་ པ་ ནི། །སྣང་ བ་ གཞན་ ལ་ མི་ ལྟོས་ པར། །གང་ ཞིག་ རང་ ཉིད་ རྟག་ ཏུ་ སྣང༌། །དེ་ ལྟར་ ཡིན་ ན་ གཉིས་ སྣང་ བ། །རང་ ཉིད་ རབ་ ཏུ་ གསལ་ བའི་ ཕྱིར། །རྟོག་ པའི་ ངོ་ བོས་ གཟུང་ བ་ ཡི། །བདག་ ཉིད་ རྟག་ ཏུ་ གནས་ པ་ ཡིན། །དེ་ ནི་ རྟག་ ཏུ་ བརྫུན་ ཉིད་ ཀྱི། །རིགས་ ཀྱི་ ཁྱིམ་ དུ་ འཇུག་ པ་ འདི། །ཁྱད་ པར་ མེད་ པ་ བདག་ ཉིད་ དག །ངེས་ པར་ པང་ དུ་ བླངས་ ནས་ འཇུག །ཇི་ སྟེ་ རྟོགས་ པའི་ ངོ་ བོ་ ཉིད། །བརྫུན་ པའི་ ངོ་ བོ་ ཉིད་ ཡིན་ ན། །རྣལ་ འབྱོར་ སྤྱོད་ གཞན་ དེ་ བཞིན་ ནོ། །དེ་ ནི་ སྤོང་ བྱེད་ མ་ ཡིན་ ནམ། །མ་ སྤངས་ ཕྱིན་ ཅི་ ལོག་ འགྱུར་ ཞིང༌། །སྤངས་ པས་ རྣལ་ འབྱོར་ ཅན་ དུ་ འགྱུར། །རྣལ་ འབྱོར་ མངོན་ སུམ་ རིག་ བྱ་ བ། །ཡང་ དག་ དེ་ ཡིན་ མི་ རིགས་ ན། །སངས་ རྒྱས་ རྣམས་ ཀྱི་ གནས་ པ་ ཡི། །མྱ་ ངན་ འདས་ པའང་ མི་ འགྲུབ་ ཅིང༑ །རྣམ་ པ་ ཐམས་ ཅད་ མཁྱེན་ པ་ ཡི། །ཡེ་ ཤེས་ རིང་ དུ་ སྤངས་ པ་ ཡིན། །དེ་ ལྟ་ ཡིན་ ན་ ཐལ་ སྒོ་ ནས། །ཇི་ སྟ་ དེ་ ལ་ བདེན་ ཞེན་ སྤོངས། །སྒྲུབ་ ན་ དེ་ བཞིན་ འདོད་ པའི་ ཕྱིར། །འདོད་ པ་ ཁོ་ ན་ རབ་ ཏུ་ བསྒྲུབས། །འོན་ ཏེ་ དངོས་ པོ་ ཐམས་ ཅད་ དུ། །མེད་ པའི་ མཚན་ ཉིད་ དེ་ སྒྲུབ་ ན། །མི་ མཐུན་ ཕྱོགས་ ལས་ མ་ ལོག་ ཕྱིར། །གཏན་ ཚིགས་ མ་ ངེས་ ཉིད་ དུ་ འགྱུར། །བརྫུན་ པ་ ཡིན་ ཞེས་ ཐམས་ ཅད་ དུ། །གཏང་ བར་ འོས་ པ་ མ་ ཡིན་ ནོ། །སྒྱུ་ མ་ རྣམས་ ནི་ བརྫུན་ ཉིད་ ཀྱང༌། །དེ་ བྱེད་ པ་ རྣམས་ ཉེ་ བར་ བརྟེན། །བདག་ དང་ གཞན་ གྱི་ དོན་ རྣམས་ ལ། །ནམ་ ཡང་ མཁོ་ བར་ མི་ འགྱུར་ གང༌། །དེ་ དག་ ཐམས་ ཅད་ ཡོངས་ བཏང་ ཞིང༌། །སྤོང་ བ་ ཉིད་ དུ་ རིགས་ པ་ ཡིན། །བདག་ གཞན་ དོན་ གྱི་ རྣམ་ པ་ ལ། །མཁོ་ བའི་ ཡོན་ ཏན་ གང་ ཡིན་ པ། །མཁས་ ཤིང་ སྙིང་ རྗེའི་ བདག་ ཉིད་ ཀྱིས། །དེ་ དག་ ཇི་ ལྟར་ སྤོང་ བར་ བྱེད། །དེ་ ཕྱིར་ ཇི་ སྲིད་ གཞན་ དོན་ ལ། །ཉེ་ བར་ མཁོ་ བར་ འགྱུར་ བ་ རྣམས། །སྤངས་ ཀྱང་ སངས་ རྒྱས་ རྣམ་ དག་ ནི། །དེ་ དག་ ཐམས་ ཅད་ ཟློག་ པ་ མེད། །ཐམས་ ཅད་ སྒྱུ་ མ་ བྱས་ འདྲ་ ཞེས། །བརྫུན་ པ་ ཉིད་ དུ་ དེ་ དག་ ཤེས། །ཡང་ དག་ ཇི་ བཞིན་ རྟོགས་ པའི་ ཕྱིར། །དེ་ དེ་ ཕྱིན་ ཅི་ ལོག་ པ་ མེད། །དངོས་ པོ་ ཉིད་ དུ་ བླང་ བ་ དང༌། །དངོས་ པོ་ མེད་ པ་ དོར་ བ་ ཡི། །རྒྱུད་ ནི་ ངེས་ པ་ མ་ ཡིན་ ཏེ། །འདི་ ལ་ འཁྲུལ་ པ་ དེ་ ལྟར་ སྣང༌། །ཉན་ ཐོས་ པ་ ལ་ སོགས་ པ་ དག །དངོས་ པོར་ ལྟ་ བ་ རྣམས་ ཀྱིས་ ནི། །སྡུག་ བསྔལ་ ཀུན་ ཀྱང་ གཏོང་ བར་ བྱེད། །འགོག་ པ་ དངོས་ པོ་ མེད་ པའང་ ལེན། །སྙིང་ རྗེས་ ཁྲིད་ པའི་ རྣལ་ འབྱོར་ རྣམས༑ །གཞན་ དོན་ བྱ་ བའི་ ཆེད་ དུ་ ནི། །གླང་ པོ་ ལ་ སོགས་ བརྫུན་ པ་ ཡང༌། །སྤྲུལ་ པ་ རབ་ ཏུ་ བྱེད་ པ་ ཡིན། །དེ་ བཞིན་ གཞན་ ལ་ ཕན་ པར་ བཞེད། །ཐབས་ དང་ ཤེས་ རབ་ བརྟེན་ པ་ ཡི། །སངས་ རྒྱས་ རྣམས་ ནི་ ཕྱིན་ ཅི་ ལོག། །སྤངས་ ཀྱང་ བཞུགས་ པར་ བཞེད་ པ་ ཡིན། །དེ་ བཞིན་ བརྫུན་ པའི་ ངོ་ བོ་ ཡང༌། །རྒྱུ་ མེད་ ཅན་ འབྱུང་ གང་ ནའང་ མེད། །སྒྱུ་ མ་ སོགས་ པ་ བརྫུན་ ཡིན་ ཡང༌། །ཚོགས་ པ་ རྣམས་ ལས་ འབྱུང་ བར་ སྣང༌། །སྒྱུ་ མ་ ལ་ སོགས་ འཁྲུལ་ པའི་ ཕྱིར། །རྗེས་ སུ་ འགྲོ་ བའང་ མ་ གྲུབ་ ཕྱིར། །རྒྱུ་ དང་ ལྡན་ པ་ ཡིན་ ཞེས་ ཏེ། །དངོས་ པོ་ ཡོད་ པར་ འགྱུར་ བའང་ མེད། །གང་ ཞིག་ ཐོག་ མ་ མེད་ པ་ ནས། །ཀུན་ རྫོབ་ ཏུ་ ཡང་ གཅིག་ ནས་ གཅིག །རྒྱུ་ མེད་ གྱུར་ པ་ དེ་ དག་ ནི། །བརྫུན་ པར་ ཡང་ ནི་ འབྱུང་ བ་ མེད། །དེ་ བས་ རང་ རྒྱུ་ ཚོགས་ པ་ ཡི། །སྣ་ ཚོགས་ རྣམ་ པར་ འབྲེལ་ པ་ ལས། །སྒྱུ་ མ་ ཇི་ ལྟར་ རབ་ ཏུ་ འབྱུང༌། །རྣལ་ འབྱོར་ སྒྱུ་ མའང་ དེ་ བཞིན་ ནོ། །རྣལ་ འབྱོར་ ཡེ་ ཤེས་ དག་ གི་ རྒྱུ། །རང་ གི་ བསོད་ ནམས་ ཡེ་ ཤེས་ ཚོགས། །མི་ གནས་ མྱ་ ངན་ འདས་ པ་ ནི། །བློ་ ལྡན་ སྙིང་ རྗེ་ ཤེས་ རབ་ ཡིན། །འགྲོ་ བ་ མ་ ལུས་ སྒྱུ་ མ་ བཞིན། །གནས་ པར་ ཤེས་ རབ་ དག་ གིས་ རིག། །རྨོངས་ བྱེད་ སྒྱུ་ མའི་ མཁན་ པོ་ འདྲ། །སྔོན་ གྱི་ སྨོན་ ལམ་ རྣམས་ ཀྱི་ མཐུས། །ཆུ་ ནང་ པཕྲ་ འདམ་ གྱིས་ ལྟར། །སྲིད་ པའི་ སྐྱོན་ གྱིས་ ཡོང་ མི་ གོས། །དཔག་ མེད་ རྨད་ བྱུང་ བསམ་ མི་ ཁྱབ། །མ་ ལུས་ ཡོན་ ཏན་ ཕ་ རོལ་ ཕྱིན། །ཇི་ སྲིད་ འཁོར་ བ་ འདི་ དག་ ན། །འགྲོ་ བ་ མ་ ལུས་ དོན་ སྒྲུབ་ ཕྱིར། །ཐུབ་ པ་ ཐུགས་ རྗེ་ ཆེན་ པོ་ ཡིས། །གཞན་ ལ་ རག་ ལུས་ བཞུགས་ པ་ ཡིན། །དེ་ བས་ སྟོང་ པ་ ཉིད་ བརྟེན་ པ། །མ་ ལ་ བྱ་ བ་ བཞིན་ དུ་ གསུངས། །དེ་ ལྷུང་ འགྱུར་ བ་ དགག་ པའི་ ཕྱིར། །ཐབས་ ལའང་ བརྟེན་ པར་ བྱ་ བ་ ཡིན། །རྣམ་ པ་ མ་ ལུས་ ཐམས་ ཅད་ དང༌། །འགྲོ་ བ་ གསུམ་ པོ་ དག་ ལ་ ཡང༌། །དོན་ དམ་ ཀུན་ རྫོབ་ ངོ་ བོ་ ཉིད། །ཇི་ ལྟར་ སྣང་ བཞིན་ མངོན་ སུམ་ སྟེ། །འཇིག་ རྟེན་ པ་ དག་ མངོན་ སུམ་ ནི། །ཇི་ ལྟར་ སྣང་ བཅས་ སྣང་ མེད་ ཤེས། །དེ་ བཞིན་ ནུས་ པ་ བསམ་ ཡས་ ཕྱིར། །རིག་ སྟེ་ དེ་ བས་ ཐམས་ ཅད་ མཁྱེན། །ཡང་ དག་ དོན་ བསྒོམས་ ལས་ བྱུང་ བའི། །ཡེ་ ཤེས་ དེ་ ནི་ རྣམ་ མི་ རྟོག །ཆོས་ རྣམས་ སྣང་ མེད་ གང་ ཡིན་ པ། །དེས་ ན་ ཡང་ དག་ ཡེ་ ཤེས་ བརྗོད། །དེས་ ན་ བདག་ ཉིད་ ཆེན་ པོ་ ཡི། །མི་ གནས་ མྱ་ ངན་ འདས་ པ་ གྲུབ། །རྣལ་ འབྱོར་ ཀུན་ ཤེས་ ཡང་ དག་ ཤེས། །རྣམ་ པར་ གཞག་ པ་ འགལ་ བ་ མེད། །རྟོགས་ པའི་ ངོ་ བོ་ གང་ ཡིན་ བདེན༑ །གཉིས་ ཀྱི་ རྣམ་ པ་ གཞན་ དག་ མིན། །འདོད་ པ་ དེ་ ནི་ སྔར་ བཤད་ པའི། །སྐྱོན་ དུ་ རབ་ ཏུ་ འགྱུར་ བ་ ཡིན། །རྣལ་ འབྱོར་ སྤྱོད་ པ་ པ་ རྣམས་ ནི། །འདི་ ལྟར་ གཉིས་ སྣང་ ཐ་ དད་ མེད། །ཤེས་ པའི་ ངོ་ བོ་ སྤོང་ བར་ ཡང༌། །དེ་ ལས་ གཞན་ བཞིན་ ཅིས་ མི་ བྱེད། །ཇི་ སྟེ་ གནོད་ པ་ མེད་ པའི་ ཕྱིར། །ཁྱེད་ ཅག་ དེ་ ནི་ མི་ བྱེད་ ན། །ཡང་ དག་ དོན་ དང་ དབྱེར་ མེད་ པས། །གཉིས་ པོའང་ བྱ་ བར་ མི་ འགྱུར་ རོ། །ཆོས་ ལ་ བདག་ མེད་ བསྒོམ་ པ་ རྣམས། །དོན་ མེད་ འགྱུར་ ཏེ་ གཉིས་ ལས་ གཞན། །ཀུན་ བརྟགས་ ཆོས་ ནི་ ཡོད་ པ་ མིན། །འོན་ ཏེ་ གང་ ཞིག་ ཉོན་ མོངས་ ཅན།། གཉིས་ ཀྱི་ ངོ་ བོ་ ལུང་ མ་ བསྟན། །དེ་ དང་ རྟོགས་ པའི་ ངོ་ བོ་ དག །བཅས་ ཏེ་ རྣལ་ འབྱོར་ པ་ རྣམས་ སྤོང༌། །བདེན་ པར་ སྒྲོ་ འདོགས་ སྤངས་ པའི་ ཕྱིར། །སྐྱོབ་ པ་ རྣམས་ ཀྱིས་ ཡོངས་ བཏང་ ཡང༌། །རྣམ་ པར་ དག་ ནའང་ གཉིས་ སྣང་ བ། །འགྲོ་ ལ་ ཕན་ དང་ བདེ་ བྱེད་ དེ། །སྔོན་ གྱི་ སྨོན་ ལམ་ ཤུགས་ དག་ ལས། །ཐུགས་ རྗེ་ གོམས་ པ་ རྣམས་ ཀྱིས་ འབྱུང༌། །གང་ ཕྱིར་ དེ་ ལྟར་ ཁོ་ ན་ ཡིན། །དེ་ བས་ རྣལ་ འབྱོར་ ལ་ སོགས་ འགྲུབ། །རྟག་ ཏུ་ ཐུབ་ པ་ མི་ རྟོག་ པར། །ཡིད་ བཞིན་ ནོར་ བུ་ བཞིན་ བཞུགས་ ཏེ། །འགྲོ་ བ་ མ་ ལུས་ ཕན་ མཛད་ པར། །གང་ དག་ སྨྲ་ བ་ དེ་ ལ་ ཡང༌། །གཉིས་ པོ་ དག་ གི་ རྣམ་ པ་ ལས། །རྟོག་ པའི་ ངོ་ བོ་ དབྱེར་ མེད་ པའི། །རང་ གི་ ངོ་ བོ་ དེས་ སྤངས་ ཀྱང༌། །