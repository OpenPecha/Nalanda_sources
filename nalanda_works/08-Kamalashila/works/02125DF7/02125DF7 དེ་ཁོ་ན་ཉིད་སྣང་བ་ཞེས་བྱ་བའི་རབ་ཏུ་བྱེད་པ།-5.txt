༅།། ཡུལ་ གྱི་ དོན་ ལ་ མངོན་ སུམ་ དག །ཇི་ སྟེ་ སྒྲོ་ འདོགས་ སྲིད་ ན་ ཡང༌། །རང་ གི་ མཚན་ ཉིད་ དངོས་ པོ་ ལ། །དེ་ ནི་ ཇི་ ལྟར་ ཚད་ མ་ ཡིན། །དེ་ བས་ དེ་ ཡིས་ སེམས་ ཀྱིས་ ནི། །ཡང་ དག་ དངོས་ པོ་ རྟོགས་ མེད་ ཀྱིས། །སྨིག་ རྒྱུ་ བཞིན་ དུ་ གང་ དག་ གིས། །འདི་ ལ་ སྒྲོ་ འདོགས་ བྱེད་ པར་ འགྱུར། །སྒྲོ་ འདོགས་ པ་ ཡིས་ ཐམས་ ཅད་ དུ། །སེམས་ ཀྱི་ རྐེད་ པས་ གཏུགས་ པ་ དག །ཟླ་ བ་ གཉིས་ སོགས་ མངོན་ སུམ་ གྱི། །ཤེས་ པ་ དག་ དང་ ཅི་ མི་ མཚུངས། །གང་ ཚེ་ རྟག་ ཏུ་ ཡང་ དག་ ཉིད། །ལོག་ པར་ སྒྲོ་ འདོགས་ མུན་ པས་ གཡོགས། །མངོན་ སུམ་ མི་ སླུ་ ཡིན་ པ་ ལས། །རྣམ་ པར་ ངེས་ པ་ དེ་ ནི་ མེད། །གཞན་ ཡང་ དངོས་ པོའི་ ངོ་ བོ་ ཉིད། །རྟག་ པའམ་ མི་ རྟག་ གཅིག་ ཏུ་ འགྱུར། །ཕན་ ཚུན་ སྤངས་ ཏེ་ གནས་ པའི་ ཕྱིར། །ཕུང་ པོ་ གསུམ་ པ་ ཡོད་ པ་ མིན། །ཕན་ ཚུན་ ཡོངས་ སུ་ སྤངས་ ལ་ སོགས། །འགལ་ བ་ རབ་ ཏུ་ གྲུབ་ བྱའི་ ཕྱིར། །ཇི་ སྟེ་ ཚད་ མས་ ཁས་ ལེན་ ན། །ངེད་ ཀྱི་ དངོས་ པོ་ འགལ་ བ་ གྲུབ། །དེ་ ནི་ རིགས་ ཏེ་ ཚད་ མ་ ཡིས། །དངོས་ པོ་ རྣམས་ ཀྱི་ སྤྱི་ འགྲུབ་ ཕྱིར། །ཁྱབ་ པར་ དངོས་ པོ་ མི་ འགྲུབ་ ཅེས། །གོང་ དུ་ རབ་ ཏུ་ བསྒྲུབས་ པ་ ཡིན། །དངོས་ པོ་ རྣམས་ ཀྱི་ འགལ་ བ་ ནི། །ཐ་ སྙད་ པ་ ཡི་ ཚད་ མ་ ཉིད། །འདི་ ལ་ བརྟེན་ ནས་ བརྗོད་ པས་ ན། །དེ་ ཕྱིར་ ཡང་ དག་ རྟོགས་ པ་ མིན། །འདི་ ལྟར་ མར་ མེ་ ལ་ སོགས་ པ། །སྐྱེ་ ཞིང་ འཇིག་ པའི་ ཆོས་ ཅན་ རྣམས། །བརྟེན་ པའི་ རྣམ་ པས་ རྣམ་ གཅད་ པས། །འགལ་ བར་ རྟོགས་ པ་ རྣམས་ ལ་ ལྟོས། །གང་ ཚེ་ རྣམ་ པ་ རྣམ་ གཅད་ པ། །མེད་ ན་ མེད་ པར་ ངེས་ པ་ ཡིས། །ཆོས་ དེ་ གང་ ཡིན་ དེ་ གཉིས་ ནི། །མཚན་ ཉིད་ ཀྱིས་ ནི་ འགལ་ བར་ འདོད། །སྐྱེ་ འཇིག་ དག་ དང་ འབྲེལ་ པ་ ནི། །སྒྱུ་ མ་ ལ་ སོགས་ ལ་ ཡང་ ཡོད། །དེ་ ཙམ་ གྱིས་ ན་ དེ་ དག་ ཅི། །ཡང་ དག་ དངོས་ པོ་ ཉིད་ ཡིན་ ནམ། །ཤེས་ པའི་ རྣམ་ པ་ ནོར་ ཕྱིར་ དང༌། །ཕྱི་ རོལ་ དོན་ ཡང་ མ་ གྲུབ་ ཕྱིར། །མར་ མེ་ ལ་ སོགས་ རྣམས་ ལ་ ཡང༌། །ཡང་ དག་ དངོས་ པོ་ ཅུང་ ཟད་ མེད། །དེ་ ལྟ་ བས་ ན་ འཇིག་ རྟེན་ གྱི། །དོན་ ལ་ བརྟེན་ ནས་ འགལ་ བ་ དག །དོན་ དམ་ ཉིད་ ལ་ འཇུག་ བྱའི་ ཕྱིར། །རིགས་ པ་ ཤེས་ པ་ རྣམས་ ཀྱིས་ གཞག །དེ་ བཞིན་ གཞན་ ཡང་ འགལ་ བ་ དག །ཐ་ སྙད་ ཡིན་ པར་ ཤེས་ པར་ བྱོས། །ཡང་ དག་ དངོས་ པོ་ ཉིད་ ལ་ ནི། །འགལ་ བ་ ཉིད་ ནི་ འགའ་ ཡང་ མེད། །ཚད་ མའི་ མཚན་ ཉིད་ འདི་ དག་ ཀྱང༌། །ཡང་ དག་ ཉིད་ ལ་ འཇུག་ བྱའི་ ཕྱིར། །ཐ་ སྙད་ པ་ ནི་ ཡིན་ ནོ་ ཞེས། །བསྟན་ པ་ དེ་ ཕྱིར་ འདོད་ པར་ གྱིས། །གཞན་ དུ་ བྱིས་ པ་ གནག་ རྫི་ སོགས། །བུད་ མེད་ རྣམས་ ལ་ གྲགས་ པ་ ཉིད། །མན་ ངག་ མེད་ པར་ དུ་ སོགས་ ལས། །ཅི་ ཕྱིར་ མེ་ སོགས་ ཕྱོགས་ ངེས་ འགྱུར། །ཐ་ སྙད་ རྣམས་ ལ་ མ་ བརྟེན་ ན། །ཐབས་ གཞན་ དག་ ལ་ བརྟེན་ བྱས་ ཀྱང༌། །རང་ དང་ གཞན་ གྱིས་ ཡང་ དག་ པ། །རྣམ་ པར་ དབྱེ་ བར་ ནུས་ པ་ མིན། །རྟགས་ དང་ རྟགས་ ཅན་ འགལ་ བ་ དང༌། །དེ་ བཞིན་ ཁྱབ་ བྱ་ ཁྱབ་ བྱེད་ པ། །ཡང་ དག་ དོན་ ལ་ མ་ བརྟགས་ ཀྱི། །དོན་ དམ་ པ་ ལ་ འཇུག་ བྱའི་ ཕྱིར། །ཇི་ ལྟར་ འཇིག་ རྟེན་ གྲགས་ པ་ ལ། །བརྟེན་ ནས་ དེ་ བཞིན་ བསྒྲུབ་ བྱ་ དང༌། །སྒྲུབ་ བྱེད་ འདི་ དག་ གནས་ པར་ ནི། །དེ་ བས་ ཐམས་ ཅད་ བརྗོད་ པ་ ཡིན། །དེ་ བས་ ཁྱབ་ དང་ འགལ་ ལ་ སོགས། །མ་ གྲུབ་ ལ་ སོགས་ གང་ རྒོལ་ བ། །དེ་ དག་ ཐམས་ ཅད་ འཁྱམ་ པ་ ཞེས། །མཁས་ པ་ རྣམས་ ཀྱིས་ ཤེས་ པར་ བྱ། །གཏན་ དུ་ མ་ གྲུབ་ གང་ ཡིན་ པ། །དེ་ ལ་ བརྒལ་ བར་ རིགས་ པ་ ཡིན། །ཡང་ དག་ བརྟེན་ ནས་ རྩོད་ པ་ ནི། །མི་ འདོད་ ཐལ་ བར་ འགྱུར་ བ་ མེད། །དེ་ ལ་ མི་ རྟག་ དངོས་ པོའི་ བདག །ཡང་ དག་ མངོན་ སུམ་ ཤེས་ པ་ མེད། །རྒྱུ་ དང་ འབྲས་ བུ་ རྟོགས་ གྲུབ་ ན། །དེ་ ནི་ རབ་ ཏུ་ འགྲུབ་ པ་ ཡིན། །གཞན་ གྱི་ བདག་ ཉིད་ འབྲས་ བུ་ དང༌། །རྒྱུར་ གྱུར་ པ་ ལ་ རྣམ་ ཤེས་ ཀྱི། །གང་ ཕྱིར་ འཛིན་ པར་ མི་ རིགས་ ན། །མངོན་ སུམ་ ཉིད་ དུ་ དེ་ མ་ གྲུབ། །རྣམ་ པར་ ཤེས་ པ་ འདྲ་ ཙམ་ གྱིས། །གཞན་ དག་ ཤེས་ པ་ མ་ ཡིན་ ཏེ། །དེ་ ལྟ་ ཡིན་ ན་ འདྲ་ བ་ ཀུན། །ཕན་ ཡོན་ རིགས་ པ་ ཉིད་ དུ་ འགྱུར། །འདྲ་ གང་ ཤེས་ པའི་ ངོ་ བོ་ ཞེས། །བྱེ་ བྲག་ རུང་ བ་ མ་ ཡིན་ ཏེ། །རང་ གི་ ངོ་ བོ་ གནས་ པ་ ཡི། །ཤེས་ བྱ་ ཁྱབ་ པའི་ བདག་ པོར་ རུང༌། །ཤེས་ པའི་ ངོ་ བོ་ བྱེ་ བྲག་ གིས། །བདག་ ཉིད་ ཉེ་ བར་ གནས་ ན་ ཡང༌། །དེ་ ལྟ་ ཡིན་ ཡང་ མི་ ཕན་ ཕྱིར། །གཞན་ དག་ ཇི་ ལྟར་ འཛིན་ པར་ འགྱུར། །འདྲ་ བ་ ཤེས་ པའི་ ངོ་ བོའི་ ཕྱིར། །ཇི་ སྟེ་ རིགས་ པར་ འགྱུར་ ན་ ཡང༌། །ཟླ་ བ་ ལ་ སོགས་ ལྟ་ བ་ ན། །ཕན་ ཚུན་ དེ་ ཤེས་ ཅིས་ མ་ གྱུར། །དེ་ ལས་ བྱུང་ བ་ ཡིན་ ན་ ཞེས༑ །དེ་ ལྟར་ ཁྱད་ པར་ གཞན་ དག་ ཀྱང༌། །ཇི་ སྟེ་ རྗོད་ པར་ བྱེད་ ན་ ནི། །འོན་ ཀྱང་ འདོད་ པ་ སྒྲུབ་ མི་ བྱེད། །དངོས་ པོ་ རྣམས་ ཀྱིས་ དོན་ བྱེད་ པ། །རང་ གི་ དངོས་ དང་ འབྲེལ་ པས་ ན། །སྐྱེས་ བུ་ འདོད་ པའི་ རྗེས་ འབྲངས་ པའི། །བྱེ་ བྲག་ རྣམས་ ལས་ ཇི་ ལྟར་ འགྱུར། །རྣམ་ ཤེས་ དེ་ ལས་ བྱུང་ ན་ ཡང༌། །རང་ གི་ ངོ་ བོར་ དེ་ གནས་ ལས། །ཇི་ ལྟར་ གཞན་ ལས་ མངོན་ སུམ་ དུ། །བྱེད་ ཅེས་ བྱ་ བ་ འདི་ ཡང་ སྨྲོས། །གཞན་ གྱི་ ངོ་ བོ་ མངོན་ སུམ་ དུ། །གྲུབ་ ན་ དེ་ དང་ འདྲ་ བ་ དང༌། །དེ་ ལས་ བྱུང་ བ་ འགྲུབ་ པར་ འགྱུར། །དེས་ ནི་ བྱེ་ བྲག་ གྲུབ་ པ་ མེད། །མཚུངས་ པའི་ དོན་ སྟོབས་ བྱུང་ བ་ ཡི༑ །རྣམ་ ཤེས་ དེ་ མ་ ཐག་ པ་ དང༌། །དེ་ འདྲ་ དེ་ ལས་ བྱུང་ བའི་ ཕྱིར། །ཤེས་ པ་ རིགས་ པར་ ཐལ་ བར་ འགྱུར། །སེམས་ ལ་ ཀུན་ ཏུ་ སྣ་ ཚོགས་ པའི། །རྣམ་ པ་ འདི་ དག་ སྣང་ བའི་ ཕྱིར། །ཆ་ ཤས་ ཅན་ གྱི་ ངོ་ བོ་ དང༌། །འདྲ་ བ་ འབྲེལ་ པ་ མ་ ཡིན་ ནོ། །སྣ་ ཚོགས་ པ་ ཡང་ གཅིག་ པ་ མིན། །དེ་ ཡི་ ཡོན་ ཏན་ སྣ་ ཚོགས་ མེད། །རྟེན་ ལ་ འཛིན་ པ་ མེད་ པར་ ནི། །འདི་ ལ་ འཛིན་ པ་ མི་ སྣང་ ངོ། །སྣ་ ཚོགས་ རྣམ་ པས་ དབེན་ པ་ ཡི། །རྟེན་ ནི་ སོ་ སོར་ སྣང་ བ་ མེད། །གཞན་ ཡང་ རབ་ རིབ་ ལྟས་ ངན་ དང༌། །མིག་ སེར་ སོགས་ པས་ ཉམས་ པའི་ མིག །གང་ ཕྱིར་ དངོས་ པོ་ གཅིག་ ལ་ ཡང༌།། ཉེ་ རིང་ ལ་ སོགས་ བྱེ་ བྲག་ གིས། །མི་ མཐུན་ རྣམ་ པར་ མྱོང་ བ་ ཡིས། །ཤེས་ པ་ དག་ ཀྱང་ སྣང་ བ་ ཡིན། །དེ་ ལ་ དེ་ དག་ དེ་ སྙེད་ ཀྱི། །དངོས་ པོ་ ཐ་ དད་ ཡོད་ པ་ མིན། །མི་ མཐུན་ ཆོས་ ཅན་ གཅིག་ ཡིན་ ན། །ཐམས་ ཅད་ གཅིག་ པར་ ཐལ་ བར་ འགྱུར། །གཅིག་ ན་ ལྷན་ ཅིག་ སྐྱེ་ བ་ དང༌། །འཇིག་ དང་ གནས་ པ་ ཅན་ དུ་ འགྱུར། །དེ་ ཕྱིར་ འདྲ་ བ་ མ་ གྲུབ་ སྟེ། །དོན་ མེད་ པར་ ཡང་ སྣང་ བ་ ཡིན། །རྨི་ ལམ་ སོགས་ ན་ སྔོ་ སོགས་ ཀྱི། །ངོ་ བོ་ སྣང་ བའི་ མྱོང་ བ་ དང༌། །འཁྲུལ་ པར་ འགྱུར་ བ་ དེ་ ཡི་ ཕྱིར། །འདི་ ལས་ གཞན་ རིག་ འགྲུབ་ པ་ མེད། །ཆུང་ བའི་ ངོ་ བོའང་ དོན་ མིན་ ཏེ། །དེ་ ཤེས་ སོ་ སོར་ མྱོང་ མེད་ ཕྱིར། །གཅིག་ པུ་ ཕྲ་ བ་ དེ་ སྣང་ བའི། །རྣམ་ པ་ སེམས་ ཀྱིས་ མྱོང་ བ་ མེད། །རེ་ རེ་ དག་ ནི་ ཚོགས་ པ་ ཡི། །ཡུལ་ ཉིད་ ཡིན་ པར་ ཁས་ བླངས་ སུ། །རྟག་ ཏུ་ གོང་ བུའི་ ངོ་ བོ་ ཡི། །སྣང་ བའི་ ཤེས་ པ་ མྱོང་ བ་ ཡིན། །འདུས་ པ་ ཅན་ ལས་ འདུས་ པ་ ཡིན། །མཚན་ ཉིད་ ཐ་ དད་ ཡོད་ པ་ མིན། །བརྟགས་ པའང་ དངོས་ པོ་ མེད་ པའི་ ཕྱིར། །ཇི་ ལྟར་ དེ་ ནི་ སོ་ སོར་ སྣང༌། །ཇི་ སྟེ་ ཕྲ་ བའི་ དངོས་ འཛིན་ ནི། །བར་ མེད་ གནས་ པ་ གང་ གིས་ འཛིན། །རགས་ པ་ འཁྲུལ་ པ་ ཡིན་ ན་ ཡང༌། །ཇི་ ལྟར་ འདི་ དག་ ཚད་ མ་ ཡིན། །ཡིད་ ལ་ ཡོད་ ན་ ཇི་ ལྟར་ འདིའི། །རྣམ་ པ་ གསལ་ བར་ སྣང་ བ་ ཡིན། །དབང་ པོའི་ ཡུལ་ ན་ རྡུལ་ ཕྲན་ རྣམས། །རྟག་ ཏུ་ འཛིན་ པ་ མེད་ པར་ འགྱུར། །དེ་ ཡི་ ངོ་ བོ་ སྣང་ བ་ ཡི། །ཤེས་ པ་ རྟག་ ཏུ་ མ་ སྐྱེས་ ཕྱིར། །དེ་ བས་ དེ་ འཛིན་ སྔར་ གྱུར་ པའི། །འཁྲུལ་ པ་ འགྲུབ་ པར་ མི་ འགྱུར་ རོ། །ཇི་ སྟེ་ ཚད་ མ་ གཞན་ དག་ ལས། །རྡུལ་ ཕྲན་ གྲུབ་ པར་ གྱུར་ ན་ ནི། །དེ་ འཛིན་ སྔ་ མར་ གྱུར་ པ་ ཡིས། །རགས་ པའི་ རྣམ་ པའི་ སེམས་ སུ་ འགྱུར། །གང་ ཕྱིར་ དེ་ ཉིད་ མ་ གྲུབ་ སྟེ། །ཚད་ མས་ ཀྱང་ ནི་ རབ་ ཏུ་ བཙལ། །རྨི་ ལམ་ སོགས་ ནའང་ ཕྲ་ མེད་ པར། །རགས་ པར་ འཁྲུལ་ པ་ སྣང་ བ་ ཡིན། །རིང་ བའི་ དོན་ ལ་ ཆུང་ ངུ་ ཡང༌། །ཆེན་ པོ་ ཉིད་ དུ་ ཉེ་ བར་ དམིགས༑ །དེ་ བས་ དེ་ འཛིན་ ལས་ འདི་ མིན། །རི་ མོ་ བརྐྱང་ བ་ མཐོང་ བ་ ཡི། །རྣམ་ པ་ ཇི་ སྟེ་ ཡང་ དག་ ན། །རྣམ་ པར་ ཤེས་ པ་ གཅིག་ པ་ ཡང༌། །དེ་ དང་ འདྲ་ བར་ སྣ་ ཚོགས་ འགྱུར། །ལུས་ མེད་ ཕྱིར་ ན་ རྣམ་ པར་ ཤེས། །ཡུལ་ ལ་ བཀྲམ་ སྟེ་ སྐྱེ་ མི་ སྲིད། །དེ་ ཕྱིར་ རྣམ་ ཤེས་ དུ་ མ་ རུ།། རྟོག་ པ་ ལེགས་ པ་ མ་ ཡིན་ ནོ། །ཤེས་ པ་ གཅིག་ དང་ ཐ་ མི་ དད། །རྣམ་ པ་ སྣ་ ཚོགས་ འགྱུར་ བ་ མེད། །ཐ་ དད་ གྱུར་ ན་ རྣམ་ པ་ དང༌། །ཤེས་ པར་ འབྲེལ་ པ་ མེད་ པར་ འགྱུར། །རྣམ་ པའང་ ཇི་ སྟེ་ རྣམ་ པ་ བཅས། །རྟོག་ པར་ བྱེད་ པ་ ནས་ མེད་ དོ། །དེ་ ལྟར་ རྣམ་ པ་ གཞན་ དང་ གཞན། །སུས་ ཀྱང་ མྱོང་ བ་ མ་ ཡིན་ ནོ། །ཇི་ སྟེ་ རྣམ་ པ་ མེད་ ན་ ནི། །ཤེས་ པ་ རྣམ་ བཅས་ རྟོག་ དོན་ མེད། །ཐ་ དད་ ཐ་ དད་ མེད་ མ་ རྟོགས། །ཕུང་ པོ་ གཞན་ ཡང་ རིགས་ པ་ མིན། །འོན་ ཏེ་ དོན་ གྱི་ རྣམ་ སྣང་ བ། །བརྫུན་ པ་ ཉིད་ དུ་ འདོད་ ན་ ཡང༌། །ཇི་ ལྟར་ བརྫུན་ པ་ འདི་ དག་ གིས། །གཞན་ གྱི་ དངོས་ པོ་ འགྲུབ་ པར་ འགྱུར། །ཇི་ སྟེ་ བརྫུན་ པ་ མངོན་ སུམ་ དུ། །གསལ་ བར་ རབ་ ཏུ་ མྱོང་ ན་ ནི། །མངོན་ སུམ་ པ་ ཡི་ དངོས་ པོ་ ཡང༌། །དེ་ ཚེ་ ཡང་ དག་ ཉིད་ མ་ ཡིན། །གཞན་ ཡང་ ཇི་ སྟེ་ འདྲ་ བའི་ དོན། །བདག་ ཉིད་ ཐམས་ ཅད་ ཀྱིས་ ཡིན་ ན། །དོན་ བཞིན་ ཤེས་ པ་ བླུན་ པ་ ཡི། །ངོ་ བོར་ འགྱུར་ པ་ གང་ གིས་ བཟློག །རྣལ་ འབྱོར་ པ་ དག་ གྲོལ་ བ་ ཡང༌། །གཞན་ གྱི་ ཕྱག་ སོགས་ མཐོང་ བ་ ན། །དེ་ བཞིན་ ཕྱག་ སོགས་ ལྡན་ པར་ འགྱུར། །གཉི་ གའང་ ཆ་ ཤས་ མེད་ པའི་ ཕྱིར། །ཆ་ གཅིག་ གིས་ ནི་ འདྲ་ བ་ མིན། །ཆ་ ཤས་ བཅས་ པ་ མ་ གྲུབ་ ན། །ཡང་ དག་ དངོས་ པོ་ ཅི་ ཞིག་ འགྲུབ། །འོན་ ཏེ་ བཟློག་ པའི་ བྱེ་ བྲག་ གིས། །ཆ་ ཤས་ རྟོག་ པར་ བྱེད་ ན་ ཡང༌། །བརྟགས་ པ་ ཡིན་ ཕྱིར་ འདྲ་ བ་ ནི། །གནས་ པ་ མེད་ པ་ ཉིད་ དུ་ འགྱུར། །ཐམས་ ཅད་ དུ་ ཡང་ བདག་ རྟོགས་ པའི། །དེ་ ཡི་ རྣམ་ པ་ མྱོང་ བའི་ ཕྱིར། །འདྲ་ བ་ ཡོད་ ཀྱང་ ཕྱི་ རོལ་ ལ། །ཤེས་ པ་ སོ་ སོར་ མྱོང་ བ་ མེད། །མི་ འཛིན་ པ་ ཡི་ དུས་ ན་ ནི། །ཡུལ་ འདི་ ཡོད་ པ་ མ་ ཡིན་ ནོ། །མཉམ་ པའི་ དུས་ ན་ རྒྱུ་ མིན་ ཕྱིར། །རྒྱུ་ མ་ ཡིན་ དང་ ཡུལ་ ཡང་ མིན། །གནས་ པ་ ཡིན་ དུ་ ཟིན་ ན་ ཡང༌། །རྣམ་ པ་ གཉིས་ པ་ མྱོང་ བ་ མེད། །མྱོང་ བ་ ཡོད་ པར་ གྱུར་ ན་ ཡང༌། །དེ་ ལ་ བརྒལ་ ཞིང་ བརྟག་ པ་ མཚུངས། །འདྲ་ བ་ དེ་ མྱོང་ གང་ ཡིན་ པ། །དེ་ ཉིད་ ཕྱི་ རོལ་ མྱོང་ བ་ ཡང༌། །ཉེ་ བར་ བརྟགས་ པ་ ཡིན་ པའི་ ཕྱིར། །དེ་ ནི་ ཡང་ དག་ ཉིད་ མ་ ཡིན། །ཉེ་ བར་ བརྟགས་ པ་ ཙམ་ གྱིས་ ནི། །དོན་ བྱེད་ འདོད་ པའི་ གྲུབ་ པ་ མེད། །བྲམ་ ཟེའི་ བུ་ ལ་ མེ་ བཏགས་ པས། །འདི་ ལྟར་ འཚེད་ ལ་ སྦྱོར་ བ་ མེད། །དོན་ ནི་ ཡོངས་ སུ་ མ་ མཐོང་ ཕྱིར། །དེ་ དང་ འདྲ་ བར་ འགྲུབ་ པ་ མེད། །བྱེད་ རྒྱུ་ ཡིན་ ནའང་ འབྲས་ བུ་ ལ། །འདྲ་ བ་ བསྐྱེད་ པའི་ མ་ ཡིན་ ཏེ། །གཟུགས་ སྣང་ བ་ ཡི་ རྣམ་ ཤེས་ ཀྱི། །འོན་ ཏེ་ སྒྲ་ རིག་ བྱུང་ བ་ དང༌། །སྔོན་ པོ་ ལ་ སོགས་ སྣང་ བ་ ན། །མིག་ ལ་ སོགས་ པས་ མ་ ངེས་ འགྱུར། །རྣམ་ པར་ དག་ ལས་ དོན་ གྲུབ་ པ། །དེ་ ནི་ རྗེས་ སུ་ དཔག་ ཡིན་ ན། །རྨི་ ལམ་ ལ་ སོགས་ འཁྲུལ་ པའི་ ཕྱིར། །དོན་ གྱིས་ དེ་ ལ་ ཁྱབ་ པའང་ མེད། །གཞན་ དུ་ དབང་ པོ་ དྲུག་ པོ་ དག །ཚད་ མ་ སོ་ སོར་ འགོག་ ཕྱིར་ དང༌། །ཤིན་ ཏུ་ ཆུང་ བའི་ གཟུགས་ སོགས་ ཀྱིས། །སྔོན་ པོ་ ལ་ སོགས་ མ་ གྲུབ་ ཕྱིར། །མིག་ གི་ རྣམ་ ཤེས་ ལྡན་ པ་ ཡིས། །སྔོན་ པོ་ ཤེས་ ཀྱི་ སྔོན་ པོའི་ མིང༌། །ཤེས་ པ་ མིན་ ཞེས་ གསུངས་ པ་ གང༌། །ད་ ནི་ ཐ་ སྙད་ བརྟེན་ པ་ ཡིན། །གཟུགས་ ལ་ སོགས་ པའི་ དངོས་ པོ་ རྣམས། །ཡང་ དག་ མིན་ ཞེས་ ངས་ བཤད་ པས། །སེམས་ ཅན་ རྣམས་ ནི་ དྲང་ བའི་ ཕྱིར། །ཐ་ སྙད་ དུ་ ནི་ བསྟན་ པ་ ཡིན། །སྣང་ བས་ སྟོང་ པའི་ ཤེས་ པས་ ཀྱང༌། །གཞན་ རིག་ པ་ ནི་ རིགས་ པ་ མིན། །དེ་ ནི་ ཁྱད་ པར་ མེད་ པའི་ ཕྱིར། །དོན་ ནི་ ངེས་ པ་ མེད་ པར་ འགྱུར། །གང་ ཕྱིར་ ཉེ་ བ་ ཙམ་ དག་ གིས། །གཞན་ རིག་ དེ་ རུ་ འགྱུར་ ན་ ནི། །དེ་ ནི་ ཀུན་ ལ་ འདྲ་ བའི་ ཕྱིར། །ཐམས་ ཅད་ རིག་ པར་ ཅིས་ མི་ འགྱུར། །ཐམས་ ཅད་ དོན་ ཀུན་ མཐོང་ འགྱུར་ ཏེ། །འདི་ ལྟར་ སྣ་ ཚོགས་ བློ་ ལྡན་ གྱིས། །ཡུལ་ དུ་ གཟུགས་ ལ་ སོགས་ པ་ རྣམས། །བྱེ་ བྲག་ མེད་ ཕྱིར་ ཅིས་ མི་ འགྱུར། །འོན་ ཏེ་ ཡང་ ནི་ ཡུལ་ འགའ་ ཡིས། །བློ་ དག་ ཤིན་ ཏུ་ བསྐྱེད་ བྱས་ ནས། །ཡོད་ ཅེས་ ཁས་ ལེན་ བྱེད་ ན་ ནི། །འདྲ་ བ་ སླར་ ཡང་ འོངས་ པ་ ཡིན། །རྟོགས་ པའི་ ངོ་ བོ་ ཐ་ དད་ མེད། །འདྲ་ བ་ དག་ ལས་ གཞན་ ཅི་ ཡོད། །ཤེས་ པ་ གང་ ཡིན་ རྟོགས་ ཡིན་ ན། དེ་ ལའང་ ཉེས་ པ་ གོང་ དུ་ བསྟན། །ངེས་ འབྱུང་ བྱེ་ བྲག་ ཡོད་ ན་ ཡང༌། །མ་ ཡིན་ དབང་ པོའང་ དེ་ དང་ འདྲ། །ཤེས་ པའི་ དུས་ ན་ འདི་ མེད་ ན། །རྒྱུ་ ལས་ ཇི་ ལྟར་ རབ་ ཏུ་ མྱོང༌། །ཚོགས་ པ་ གཅིག་ ལ་ རག་ ལས་ ཉིད། །ཇི་ སྟེ་ བྱེ་ བྲག་ རྟོགས་ བྱེད་ ན། །སེམས་ དང་ སེམས་ བྱུང་ ཚོགས་ པ་ ཡི། །མིག་ ལ་ སོགས་ པའང་ དེ་ དང་ འདྲ། །ཚོགས་ པ་ གཅིག་ ལའང་ རག་ ལས་ ཀྱང༌། །དབང་ པོ་ ལ་ སོགས་ རྟོགས་ མེད་ དེ། །ཡུལ་ མ་ ཡིན་ ཕྱིར་ ཞེ་ ན་ ཡང༌། །དེ་ འདིར་ སྤྱོད་ ཕྱིར་ མི་ རུང་ ངོ། །ཡུལ་ ཉིད་ ཡིན་ པ་ གྲུབ་ ན་ ནི། །ལན་ འདི་ རབ་ ཏུ་ འགྲུབ་ པར་ འགྱུར། །མཚན་ ཉིད་ འཁྲུལ་ པ་ ཡིན་ པའི་ ཕྱིར། །དེ་ ཉིད་ མ་ གྲུབ་ བརྗོད་ པ་ ཡིན། །རྟོགས་ བྱ་ དང་ ནི་ ཡུལ་ གཉིས་ ལ། །བྱེ་ བྲག་ འགའ་ ཡང་ ཡོད་ མིན་ ཏེ། །བསྒྲུབ་ བྱ་ སྒྲུབ་ བྱེད་ འགོག་ དེ་ གཉིས༑ །དེ་ ཕྱིར་ བྱེ་ བྲག་ ཡོད་ པ་ མིན། །གང་ ཕྱིར་ ཡུལ་ མིན་ དེ་ བས་ ནི། །འདི་ ནི་ ཡུལ་ དུ་ མི་ འགྱུར་ ཞེས། །དངོས་ པོ་ རྣམ་ པར་ དག་ པ་ ཡི། །སྨྲ་ བ་ ཤེས་ པ་ གཞན་ སུ་ ཡོད། །