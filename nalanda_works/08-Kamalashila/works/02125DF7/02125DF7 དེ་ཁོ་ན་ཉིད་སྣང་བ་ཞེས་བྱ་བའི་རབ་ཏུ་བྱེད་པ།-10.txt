༄༅།། ཡང་ དག་ ཁོ་ ནའི་ འབྲས་ བུ་ དང༌། །རང་ བཞིན་ གྱི་ ནི་ གཏན་ ཚིགས་ ཀྱིས། །བྱ་ བ་ ཡིན་ ཞེས་ བྱ་ བ་ འདིར། །འགྲེལ་ པ་ འགའ་ ཡང་ གྲུབ་ པ་ མེད། །གཟུགས་ བརྙན་ བརྫུན་ པ་ ཡིན་ ཡང་ ན། །འབྲས་ བུའི་ གཏན་ ཚིགས་ ཅིར་ མི་ འདོད། །ཀུན་ དུ་ བརྟགས་ པ་ ཉིད་ བརྫུན་ གྱི། །རང་ བཞིན་ ཇི་ སྟེ་ སྒྲུབ་ བྱེད་ མིན། །བརྟགས་ ལ་ མི་ དམིགས་ པ་ ཡི་ ཆོས། །སློབ་ དཔོན་ གྱིས་ ཅི་ མ་ སྨྲས་ སམ། །དེ་ བཞིན་ འདིར་ ཡང་ ཅི་ འདོད་ པར། །བཀོད་ པའི་ དབྱེ་ བས་ གཏན་ ཚིགས་ གྱུར། །རང་ བཞིན་ ཁོ་ ནའི་ ནང་ དུ་ ནི། །གང་ ཕྱིར་ གཏན་ ཚིགས་ ཐམས་ ཅད་ འདུས། །སྦྱོང་ བ་ དགོད་ པའི་ བྱེ་ བྲག་ གིས། །དེ་ ནི་ རབ་ ཏུ་ སྤྲོས་ པར་ ཟད། །ཕྱོགས་ ཀྱི་ ཆོས་ ཡིན་ དེའི་ ཆ་ ཡིས། །ཁྱབ་ པར་ གྱུར་ པ་ ཁོ་ ན་ ནི། །གཏན་ ཚིགས་ མཚན་ ཉིད་ མདོར་ ཡིན་ ཏེ། །དེ་ བས་ མཁས་ པ་ རྣམས་ ཀྱིས་ བཤད། །ཆོས་ རྣམས་ མ་ ལུས་ བདག་ མེད་ ཉིད། །སྒྲུབ་ པར་ བྱེད་ ཕྱིར་ དེ་ རྒྱས་ པར། །མི་ འཁྲུལ་ པ་ ཡི་ གཏན་ ཚིགས་ དག །ཇི་ ལྟར་ རིགས་ པས་ ཕྱིས་ འདིར་ བཤད། །ཕྱིན་ ཅི་ ལོག་ གི་ བློ་ རྣམས་ ཀྱི། །དམིགས་ པ་ ཡང་ དག་ མཐོང་ ཡིན་ ནམ། །ཡང་ དག་ དོན་ ནི་ གྲུབ་ བྱའི་ ཕྱིར། །ཚད་ མ་ རྗོད་ པར་ བྱེད་ དམ་ ཅི། །དང་ པོ་ རེ་ ཞིག་ མ་ ངེས་ ཏེ། །འགལ་ བ་ དག་ ཀྱང་ མཐོང་ བ་ ཡིན། །རབ་ རིབ་ ཅན་ གྱིས་ སྐྲ་ ལ་ སོགས། །མཐོང་ བ་ བདེན་ པར་ གྱུར་ པ་ མེད༑ །གཉིས་ པ་ ཡང་ ནི་ ཚད་ མ་ དང༌། །ལུང་ ལས་ གྲུབ་ པ་ མ་ ཡིན་ ནོ། །ཆོས་ རྣམས་ མ་ མཐོང་ གང་ ཡིན་ པ། །ཡང་ དག་ ཤེས་ པར་ བསྟན་ མ་ ཐག །མངོན་ སུམ་ ལས་ ནི་ གྲུབ་ པ་ ཡི། །དངོས་ པོ་ མེད་ ཅེས་ ཉེར་ བསྟན་ ཟིན། །དེས་ ན་ དངོས་ པོའི་ ཡང་ དག་ པ། །དམིགས་ པར་ གྲུབ་ པ་ མ་ ཡིན་ ནོ། །གཅིག་ ལ་ གཅིག་ ནི་ སྟོང་ པ་ ཉིད། །ཐ་ སྙད་ ཡིན་ གྱིས་ ཡང་ དག་ པ། །མ་ ཡིན་ ཞེས་ པ་ དེ་ ཡི་ ཕྱིར། །དངོས་ པོ་ ཐམས་ ཅད་ མཁྱེན་ མི་ འགྲུབ། །ཁྱབ་ བྱ་ ཁྱབ་ བྱེད་ དངོས་ ལ་ སོགས། །ཐ་ སྙད་ ལ་ ནི་ ཤིན་ ཏུ་ འགྲུབ། །དོན་ དམ་ པ་ ལ་ འཇུག་ བྱའི་ ཕྱིར། །མཁས་ པ་ དེ་ ལ་ རྟེན་ མི་ བྱེད། །རྒྱུ་ དང་ འབྲས་ བུའི་ དངོས་ ལ་ སོགས། །ཇི་ ལྟར་ མཐོང་ བ་ བཞིན་ དུ་ འདོད། །ཆོས་ རྣམས་ ཀུན་ གྱི་ ངོ་ བོ་ ལ། །ཁྱབ་ པར་ བྱེད་ པ་ ཡང་ དག་ མིན། །ཡང་ དག་ ཉིད་ དུ་ དེ་ ལོག་ ན། །སྒྱུ་ མ་ ལ་ སོགས་ ལྟར་ བརྟགས་ པར། །དངོས་ པོ་ རྣམས་ ཀྱི་ དོན་ དམ་ པའི། །ངོ་ བོ་ ཉིད་ ནི་ ལྡོག་ པར་ འགྱུར། །འབྲེལ་ པ་ ཤིན་ ཏུ་ གྲུབ་ བྱའི་ ཕྱིར། །མངོན་ སུམ་ ཇི་ སྟེ་ འདོད་ ན་ ནི། །དེ་ ཡང་ མཚན་ ཉིད་ མ་ འཁྲུལ་ པ། །རྗེས་ སུ་ དཔག་ པ་ ཇི་ ལྟར་ གསལ། །དེ་ དག་ ཉིད་ ལས་ འབྲེལ་ པ་ རྙེད། །དེ་ ཉིད་ ཇི་ སྟེ་ སེལ་ ན་ ནི། །རྩ་ བ་ མེད་ ཕྱིར་ རང་ དེ་ ཡང༌། །མེད་ པས་ ཚད་ མ་ མེད་ པར་ འགྱུར། །མཐོང་ བ་ ལ་ སོགས་ ཐ་ སྙད་ ཀྱི། །དེ་ ཡི་ ངོ་ བོ་ མི་ འགོག་ ཕྱིར། །མངོན་ སུམ་ ཉིད་ ནི་ སེལ་ བ་ མིན། །བརྟགས་ པ་ དག་ ནི་ འགོག་ པར་ བྱེད། །ཀུན་ རྫོབ་ དོན་ ནི་ མི་ སླུའི་ ཕྱིར། །དེ་ ནི་ འཁྲུལ་ པ་ མེད་ པར་ བཤད། །ཡང་ དག་ མ་ མཐོང་ མངོན་ སུམ་ ནི། །ཡང་ དག་ ཡུལ་ ལ་ མ་ འཁྲུལ་ མེད། །གང་ ལ་ མ་ འཁྲུལ་ དེ་ སེལ་ མིན། །གང་ དུ་ སེལ་ བ་ དེར་ དེ་ མིན། །མ་ འཁྲུལ་ དོན་ ནི་ གཞན་ ཡིན་ ལ། །ཇི་ ལྟར་ དེ་ ནི་ རབ་ ཏུ་ སེལ། །རྗེས་ དཔག་ འབྲེལ་ པ་ མངོན་ སུམ་ ལས། །ཡང་ དག་ དོན་ དུ་ ཐོབ་ པ་ མེད། །ཀུན་ རྫོབ་ སྒོ་ ནས་ འདི་ ཐོབ་ པ། །དེ་ ལ་ རྗེས་ ནི་ སེལ་ བ་ མིན། །ཐ་ སྙད་ སྒོ་ ནས་ དེ་ དག་ ལ། །འབྲེལ་ པ་ ཐོབ་ ནས་ ཡང་ དག་ པར། །བརྟགས་ པའི་ དངོས་ པོ་ སེལ་ བྱེད་ ན། །རྨོངས་ པས་ ཅི་ ཞིག་ བརྩད་ དུ་ ཡོད། །གང་ ཡང་ འབྲེལ་ པ་ མངོན་ སུམ་ ལས། །ཐོབ་ ནས་ ཐོབ་ པའི་ གནས་ དག་ ཀྱང༌། །དེ་ ལ་ དེ་ ཡིས་ སེལ་ ན་ ཡང༌། །སེལ་ བར་ འདོད་ དེ་ ཅི་ ཞིག་ གནོད། །འདི་ ལྟར་ འགྲོ་ བ་ རྣམས་ ཀྱི་ ཆོས། །རྣམ་ པར་ བརྟགས་ པ་ ཐམས་ ཅད་ ནི། །ཡང་ དག་ རྣམ་ འབྱེད་ ཡེ་ ཤེས་ ཀྱི། །མེ་ ཡི་ ཤིང་ དུ་ གྱུར་ པར་ འདོད། །ཤིང་ ལས་ བྱུང་ བའི་ མེ་ བཞིན་ དུ། །ལོག་ པའི་ ཤིང་ དེ་ རབ་ བསྲེགས་ ནས། །རབ་ འབྱོར་ འབར་ བར་ བཞིན། །རྣམ་ རྟོག་ ཞི་ བ་ ཐོབ་ པར་ འགྱུར། །དེ་ ཕྱིར་ ཤིང་ གཉིས་ རུལ་ པ་ ལས། །བྱུང་ བའི་ མེ་ ཡི་ དཔེ་ དག་ གིས། །ཡང་ དག་ སོ་ སོར་ རྟོགས་ པ་ ཡི། །འབྲས་ བུ་ ཆེན་ པོར་ ཐུབ་ པས་ གསུངས། །རྩ་ བ་ མེད་ པ་ དེ་ ཡི་ ཕྱིར། །ཇི་ སྟེ་ ཡང་ དག་ ཤེས་ པ་ ཡི། །རྗེས་ སུ་ དཔག་ པ་ རྣམ་ རྟོག་ འདི། །ཕྱིས་ ལྡོག་ གྱུར་ ན་ གྲུབ་ པ་ སྒྲུབ། །མངོན་ སུམ་ རྩ་ བ་ ཐ་ སྙད་ དུའང༌། །ཇི་ སྟེ་ མེད་ པ་ ཡིན་ ན་ ནི། །དེ་ ཚེ་ རྗེས་ སུ་ དཔག་ པ་ ཡི། །འབྲེལ་ པ་ དེ་ ལས་ ཇི་ ལྟར་ རྙེད། །ཐ་ སྙད་ དུའང་ འདི་ དག་ རྣམས། །མེད་ པ་ ཉིད་ དུ་ ཐལ་ འགྱུར་ པ། །མངོན་ སུམ་ སེལ་ བའང་ འདི་ ལ་ ནི། །ནུས་ པའི་ རྒྱུ་ ནི་ ཅི་ ཞིག་ ཡོད། །རྒོལ་ དང་ སླར་ རྒོལ་ གང་ ཡིན་ པའི། །རྩོད་ པའི་ གནས་ སུ་ རབ་ གྱུར་ པ། །དེ་ ལ་ བསྒྲུབ་ བྱ་ གྲུབ་ བྱའི་ ཕྱིར། །ཆོས་ རྣམས་ མ་ ལུས་ བདག་ མེད་ ལ། །ཇི་ སྟེ་ རྩོད་ པར་ གྱུར་ ན་ ཡང༌། །འོན་ ཀྱང་ སྒྱུ་ མ་ ལ་ སོགས་ པའི། །དཔེ་ ཉིད་ སྒྲུབ་ བྱེད་ དེ་ ལ་ ཡོད། །ཅི་ སྟེ་ སྒྱུ་ མ་ ལ་ སོགས་ པའང༌། །དངོས་ པོ་ ཉིད་ དུ་ ཡོད་ དོགས་ ན། །ནམ་ མཁའི་ མེ་ ཏོག་ ལ་ སོགས་ དང༌། །མོ་ གཤམ་ བུ་ ཡང་ ཅི་ མི་ སྙེད། །གང་ དུ་ ཤེས་ པ་ ཅུང་ ཟད་ དག་ ལ། ༈ངེས་ པར་ འཁྲུལ་ པ་ འདོད་ བྱ་ དགོས། །དེ་ ལྟ་ མིན་ ན་ འགའ་ ཡང་ ནི། །གང་ དུའང་ བསླུས་ པ་ མེད་ པར་ འགྱུར། །ཐམས་ ཅད་ དངོས་ མེད་ བསྒྲུབ་ བྱའི་ ཕྱིར། །དེ་ ལ་ སྣང་ བའི་ ངོ་ བོ་ གང༌། །བརྫུན་ པ་ ཉིད་ དུ་ འདོད་ པ་ དག །དེ་ དག་ ཁོ་ ན་ དཔེར་ བྱེད་ དོ། །ཉི་ ཚེ་ བ་ ཡི་ རྩོད་ པ་ ལའང༌། །དེ་ ལ་ དངོས་ འཛིན་ ལྡོག་ པའི་ ཕྱིར། །ཇི་ ལྟར་ བསྟན་ པ་ ཁོ་ ན་ བཞིན། །དཔེར་ ནི་ ཐམས་ ཅད་ གྲུབ་ པ་ ཡིན། །སྒྲུབ་ པར་ བྱེད་ པ་ འཁྲུལ་ པས་ ན། །ཕ་ རོལ་ པོ་ ཡི་ འདོད་ པའི་ དོན། །སེལ་ བར་ བྱེད་ དོ་ ཇི་ ལྟར་ ན། །མི་ འདོད་ ཐལ་ བར་ འགྱུར་ བ་ ཡིན། །རྨི་ ལམ་ ལ་ སོགས་ དཔེ་ འགྲུབ་ ཅིང༌། །ཇི་ ལྟར་ ངེས་ ལ་ གཏན་ ཚིགས་ ཀྱིས༑ །བསྒྲུབ་ བྱ་ སྒྲུབ་ བྱེད་ ལ་ ཁྱབ་ པ། །དེ་ ལྟར་ དངོས་ པོར་ སྨྲ་ ལ་ མིན། །ཕྱོགས་ སུ་ གཅིག་ པའི་ དངོས་ ཉིད་ དམ། །ཐམས་ ཅད་ དངོས་ པོར་ སྒྲུབ་ ན་ ཡང༌། །དངོས་ པོར་ སྨྲ་ བ་ རྣམས་ ལ་ ནི། །གཉི་ གར་ གྲུབ་ པའི་ དཔེ་ ཡོད་ མིན། །བདག་ མེད་ སྐད་ ཅིག་ ལ་ སོགས་ པ། །སྒྲུབ་ པ་ ལ་ ཡང་ མེད་ དམ་ ཅི། །རྒོལ་ ཏེ་ ངན་ པ་ ཉི་ ཚེ་ ཡིས། །ངེད་ ལ་ བྱ་ བ་ ཅི་ ཞིག་ ཡོད། །དངོས་ ཡོད་ དངོས་ མེད་ གཉི་ ག་ ཡི། །ཆོས་ ནི་ ཡོད་ པ་ བསྒྲུབ་ པ་ ལ། །མ་ གྲུབ་ ལ་ སོགས་ སྐྱོན་ སྒོ་ ནས། །མཁས་ པ་ རྣམས་ ཀྱིས་ སུན་ དབྱུང་ སྨྲས། །མི་ འཁྲུལ་ བ་ ཡི་ སྒོ་ དག་ ནས། །ཁྱབ་ བྱེད་ ལ་ སོགས་ བཀག་ པ་ ཡིས། །དངོས་ པོ་ མེད་ ཆོས་ ཅིར་ བསྒྲུབ་ ན། །དེ་ ལ་ མ་ འབྲེལ་ ཅི་ ཞིག་ ཡོད། །ཡོད་ པ་ ཡིན་ ན་ དངོས་ མེད་ པར། །རེ་ ཞིག་ སྒྲུབ་ པར་ ནུས་ པ་ མེད། །བརྫུན་ དེ་ བསྒྲུབ་ པར་ མི་ བྱ་ ནའང༌། །གང་ དུ་ རབ་ ཏུ་ བསྒྲུབ་ པར་ བྱ། །མི་ སྒྲུབ་ ན་ ཡང་ གཞན་ དག་ གིས། །དེ་ ལ་ བདག་ སོགས་ བརྟགས་ པ་ ཡིས༑ །དངོས་ པོ་ དགག་ པ་ ཁྱེད་ ཅག་ གི། །ཚད་ མ་ མེད་ པ་ ཇི་ ལྟར་ འགྲུབ། །དངོས་ པོའི་ བདག་ ཉིད་ ཡང་ དག་ གང༌། །འགའ་ ཡང་ གང་ དུ་ མ་ གྲུབ་ ན། །གང་ གིས་ དེ་ ནི་ རྒྱུར་ བརྗོད་ པའི། །དངོས་ པོའི་ ཆོས་ ནི་ ག་ ལ་ ཡོད། །དངོས་ པོ་ གྲུབ་ པ་ མ་ ཡིན་ ན། །དངོས་ པོ་ མེད་ པའང་ འགའ་ མི་ འགྲུབ༑ །དངོས་ པོ་ གཞན་ དུ་ གྱུར་ པ་ ཉིད། །དངོས་ མེད་ མཚན་ མ་ སྨྲ་ གཞན་ མིན། །དེ་ ཡི་ ཆོས་ ཀྱང་ མི་ འགྲུབ་ ཅིང༌། །གཉིས་ ལ་ བརྟེན་ པའང་ ཡོད་ པ་ མིན། །གཉིས་ ལ་ གྲུབ་ པ་ དེ་ ཡི་ ཕྱིར། །གཉིས་ མིན་ གཏན་ ཚིགས་ སྲིད་ པའང་ མེད། །དངོས་ དང་ དངོས་ མེད་ རྣམ་ བྲལ་ ཆོས། །རྨི་ ལམ་ ལ་ སོགས་ བཞིན་ དུ་ སྣང༌། །དེ་ ཕྱིར་ ཆོས་ ཀུན་ དེ་ དག་ གིས། །རང་ དང་ མཐུན་ པ་ སྒྲུབ་ བྱེད་ ཡིན། །ཇི་ ལྟར་ བདག་ སོགས་ དངོས་ མེད་ ཉིད། །ནུས་ དང་ བྲལ་ བ་ ལ་ སོགས་ པས། །ཁྱེད་ ཅག་ རྣམས་ ཀྱིས་ སྒྲུབ་ པར་ བྱེད། །ངེད་ ཀྱིས་ འང་ དེ་ བཞིན་ ཀུན་ དུ་ ཡིན། །ཡང་ དག་ ཉིད་ དུ་ འདོད་ པ་ ཡིས། །དངོས་ པོར་ འདི་ ལྟར་ རྣམ་ གཉིས་ ཏེ། །རྟག་ དང་ མི་ རྟག་ གཉི་ ག་ ལའང༌། །གནོད་ པར་ བྱེད་ པའི་ ཚད་ མ་ ཡོད། །ཡང་ དག་ ཉིད་ དུ་ བརྟགས་ པ་ ཡི། །མི་ རྟག་ པ་ ལ་ སྐྱེ་ བས་ ཁྱབ། །འདི་ ལྟར་ སྐྱེ་ མེད་ ངོ་ བོ་ ལ། །སྐྱེ་ དང་ འཇིག་ པའི་ ཆོས་ ཉིད་ མེད། །སྐྱེ་ བ་ རྣམས་ ཀྱི་ སྐྱེ་ འཇིག་ པའི། །ཆོས་ ཉིད་ ཚད་ མ་ ལས་ གྲུབ་ ནའང༌། །མི་ རྟག་ བདག་ ཉིད་ གྲུབ་ མོད་ ཀྱི། །དངོས་ པོ་ ཡིན་ ཞེས་ མི་ རྟག་ སྟེ། །བུ་ ལ་ སོགས་ པ་ བརྫུན་ པ་ ཡང༌། །སྐྱེ་ སོགས་ རྨི་ ལམ་ མཐོང་ བའི་ ཕྱིར། །འཇིག་ དང་ སྐྱེ་ བའི་ ཆོས་ ཉིད་ ལས། །དངོས་ པོ་ ཉིད་ ཀྱིས་ ཁྱབ་ པ་ མེད། །དེ་ བས་ མི་ རྟག་ ངོ་ བོ་ ལ། །སྐྱེ་ བས་ ཁྱབ་ པ་ ཡིན་ མོད་ ཀྱི།། དངོས་ པོ་ རྣམས་ ཀྱིས་ ཡང་ དག་ ཉིད། །འགའ་ ཡང་ འགྲུབ་ པ་ མ་ ཡིན་ ཏེ། །ཁྱབ་ པར་ བྱེད་ པ་ ཡོད་ པ་ ལས། །ཁྱབ་ བྱ་ མ་ ལུས་ ངེས་ འགྱུར་ མེད། །ཇི་ ལྟར་ སྣང་ བ་ འདི་ དག་ ལ། །ཁྱབ་ པ་ ཡིན་ ཞེས་ ཉེ་ བར་ བརྗོད། །ཡང་ དག་ ཉིད་ དུ་ སྐྱེ་ མེད་ ན། །མི་ རྟག་ རྗེས་ འབྲེལ་ དངོས་ པོ་ ལ། །ཡང་ དག་ ཉིད་ དུ་ ཀུན་ བརྟགས་ པ། །དེ་ ནི་ ལོག་ པ་ ཁོ་ ནར་ འགྱུར། །དེ་ ལོག་ པ་ ན་ དེ་ ལྡོག་ པར། །ཇི་ སྟེ་ དེ་ ལྟར་ ངེས་ མེད་ ན། །དེ་ ལྟར་ མིག་ ན་ སྐྱེ་ བ་ ཡི། །མི་ རྟག་ ཁྱབ་ པར་ མི་ འགྱུར་ རོ། །རང་ གཞན་ གཉི་ ག་ རྒྱུ་ མེད་ ལས། །སྐྱེ་ བ་ གསལ་ བ་ གང་ ཡིན་ པ། །ཡང་ དག་ ཉིད་ དུ་ དེ་ དངོས་ མེད། །མོ་ གཤམ་ བུ་ ལ་ སོགས་ པ་ བཞིན། །དེ་ བཞིན་ འདུས་ བྱས་ དངོས་ པོ་ ཀུན། །འདིར་ ནི་ ཡང་ དག་ ཉིད་ དུ་ ན། །སྒྱུ་ མ་ རྨི་ ལམ་ ལྟ་ བུ་ སྟེ། །དེ་ བས་ འདུས་ བྱས་ ཀུན་ རིག་ བྱ། །གྲངས་ ཅན་ ལ་ སོགས་ དེ་ དག་ གིས། །རང་ ཉིད་ ལས་ ཀྱི་ དངོས་ པོ་ རྣམས། །སྐྱེ་ བར་ བརྟགས་ ཏེ་ རྒྱུ་ དག་ ལས། །འབྲས་ བུ་ ཐ་ དད་ མེད་ པར་ འདོད།། དེ་ ནི་ མི་ རིགས་ བདག་ ཉིད་ ཀྱི། །དངོས་ པོ་ སྐྱེད་ པར་ བྱེད་ པ་ འདི། །མ་ གྲུབ་ པ་ ཡི་ སྐྱེད་ བྱེད་ དམ། །གྲུབ་ པས་ ཡིན་ ཞེས་ རྣམ་ པར་ བརྟག །མ་ གྲུབ་ པ་ རང་ ཉིད་ མེད་ ཡིན་ ན། །དེ་ ཚེ་ གང་ ཞིག་ ཅི་ ཞིག་ སྐྱེད། །མོ་ གཤམ་ ནུ་ མ་ འཐུང་ བའི་ བུ། །རང་ གི་ བདག་ ཉིད་ སྐྱེད་ པ་ མེད། །གྲུབ་ པ་ ཡིན་ ནའང་ དབྱེ་ མེད་ ཕྱིར། །བདག་ ཉིད་ སྐྱེད་ པར་ བྱེད་ དེ་ མེད། །འདི་ ལྟར་ བདག་ ཉིད་ གྲུབ་ ན་ ཡང༌། །དེ་ ཚེ་ དེས་ སྐྱེད་ ཅི་ ཞིག་ ཡོད། །ཕན་ པ་ ཉེ་ བར་ བྱེད་ ན་ ནི། །སྐྱེད་ བྱེད་ བསྐྱེད་ པ་ ཉིད་ དུ་ གྲགས། །རང་ གི་ ངོ་ བོ་ གྲུབ་ ན་ འདིའི། །རྒྱུ་ མཚན་ རྣམ་ གཞག་ ཅི་ ཞིག་ ཡོད། །དངོས་ མེད་ པར་ ཡང་ རབ་ སྨྲ་ ན། །སེམས་ པ་ ཅན་ ལའང་ ཅིར་ མི་ འདོད། །བསྐྱེད་ བྱ་ སྐྱེད་ བྱེད་ ཉིད་ གང་ གིས། །རང་ བཞིན་ འབའ་ ཞིག་ ཡིན་ པར་ བརྗོད། །སེམས་ པ་ ཅན་ བཞིན་ རང་ ཡོད་ ཕྱིར། །ནང་ གི་ སྐྱེ་ མཆེད་ རྣམས་ ཀྱང་ ནི། །སྐྱེ་ བ་ མིན་ ཞེས་ ཕ་ རོལ་ ལ། །རབ་ ཏུ་ ཐལ་ དོན་ དེ་ ཕྱིར་ སྨྲས། །དེས་ ན་ སེམས་ པ་ ཅན་ དཔེར་ བླངས། །ཐལ་ བའི་ དོན་ ནི་ སྨྲས་ པ་ ལ། །ཐལ་ དོན་ ཡོངས་ སུ་ མ་ ཤེས་ ནས། །མ་ གྲུབ་ པར་ ཡང་ རྒོལ་ བར་ བྱེད། །འགལ་ བར་ རབ་ ཏུ་ བརྗོད་ པའི་ ཕྱིར། །གཞན་ ལ་ གྲུབ་ པ་ རྗེས་ བསླབ་ སྟེ། །ཐལ་ བར་ བསྒྲུབ་ པར་ རིགས་ པ་ ཡིན། །རང་ ལ་ གྲུབ་ ལ་ ཐལ་ བྱེད་ མིན། །དེས་ ན་ དེ་ ལ་ མ་ གྲུབ་ དང༌། །འགལ་ བ་ ཉིད་ དུ་ རྒོལ་ བྱེད་ པ། །དེ་ ཡི་ མི་ ཤེས་ སྡུག་ པོ་ ཡི། །མཐུ་ ཡིས་ བརྗོད་ པ་ ཁོ་ ནར་ ཟད། །འོན་ ཏེ་ གྲུབ་ ཀྱང་ བདག་ དངོས་ ལ། །ཕན་ པར་ བྱེད་ པ་ ཡོད་ ན་ ཡང༌། །དེ་ ལས་ ཕན་ པ་ ཐ་ དད་ ན། །རང་ ལས་ ཇི་ ལྟར་ སྐྱེ་ བ་ ཡིན། །འདིས་ ན་ ཕན་ པའང་ དུས་ རྟག་ ཏུ། །རང་ གི་ བདག་ ཉིད་ བཞན་ གྲུབ་ ན། །ཇི་ ལྟར་ དེ་ ཡིད་ དེ་ བྱེད་ པའི། །རྒྱུ་ མཚན་ དེར་ ནི་ བརྗོད་ བྱ་ དགོས། །རྒྱུ་ དང་ འབྲས་ བུ་ ཞེས་ བྱ་ བའི། །རྣམ་ པར་ གཞག་ འདི་ ག་ ལས་ འགྱུར། །ཇི་ སྟེ་ འདི་ ནི་ དབྱེར་ མེད་ ན། །རྣམ་ གྲངས་ སུ་ ནི་ བརྗོད་ པ་ མིན། །གསལ་ བའམ་ ཡོངས་ སུ་ འགྱུར་ བ་ ནི། །དེ་ རྣམས་ གཞག་ པའི་ རྒྱུ་ ཡིན་ ནའང༌། །དེ་ ལས་ དེ་ གཉིས་ ཐ་ དད་ ན། །རང་ ལས་ སྐྱེ་ བར་ རིགས་ པ་ མིན། །ཐ་ མི་ དད་ པ་ ཉིད་ ཡིན་ ནའང༌། །རྒྱུ་ དང་ འབྲས་ བུའང་ འཚོལ་ བར་ འགྱུར། །གསལ་ དང་ མི་ གསལ་ ལ་ སོགས་ ཆོས། །འགལ་ བ་ དུས་ གཅིག་ ཇི་ ལྟར་ རུང༌། །ཆ་ ཤས་ ཐ་ དད་ ཡོད་ ན་ ཡང༌། །གཅིག་ ལ་ ཆ་ ཤས་ ག་ ལ་ ཡོད། །ཐ་ དད་ ཐ་ དད་ མི་ འགལ་ བ། །དངོས་ པོ་ གཅིག་ ལ་ ཇི་ ལྟར་ རུང༌། །དངོས་ པོ་ གཅིག་ ནི་ དགག་ ན་ ཡང༌། །གཉིས་ པ་ སྒྲུབ་ པ་ མེད་ པར་ བྱེད། །དེས་ ན་ གཉིས་ མིན་ ཕྱོགས་ ལ་ ཡང༌། །དངོས་ པོ་ བརྟག་ པར་ མི་ བྱའོ། །སྔོན་ གྱི་ ངོ་ བོ་ མ་ བོར་ བར། །དེ་ ནི་ གསལ་ བ་ ཡོངས་ འགྱུར་ བར། །ཇི་ སྟེ་ འགྱུར་ ན་ གནས་ སྐབས་ རྣམས། །ཐམས་ ཅད་ དུ་ ཡང་ འདྲེས་ པར་ འགྱུར། །བུམ་ པ་ ལ་ སོགས་ སྣང་ བ་ ཡང༌། །མི་ སྣང་ འགྱུར་ ཞིང་ བྱིས་ སོགས་ ལ། །རྒན་ པའང་ དམིགས་ འགྱུར་ སྔ་ མ་ བཞིན། །རྟག་ ཏུ་ གཉི་ ག་ ཡོད་ པར་ འགྱུར། །ཇི་ སྟེ་ འགལ་ བའི་ ཆོས་ རྣམས་ ཀྱང༌།། གཅིག་ ཏུ་ འདོད་ ན་ དེ་ ཡི་ ཚེ། །སེམས་ ཅན་ ལས་ ལ་ གཙོ་ བོ་ དང༌། །མི་ རྣམས་ ཐ་ དད་ ཇི་ ལྟར་ འགྱུར། །དེ་ ལྟར་ གཅིག་ ཏུ་ འདོད་ པ་ ཡང༌། །ཇི་ སྟེ་ བཟློག་ པར་ མི་ བྱ་ ན། །ཅིག་ ཅར་ སྐྱེ་ དང་ ཐར་ ལ་ སོགས། །ཁྱེད་ ཀྱི་ ཀུན་ འགྱུར་ མིན་ ནམ་ ཅི། །ཇི་ སྟེ་ ཕྱི་ ནས་ བོར་ ན་ ནི། །རང་ ལས་ སྐྱེ་ བ་ ཉམས་ པར་ འགྱུར༑ །སྔོན་ པོར་ བ་ ལས་ ཐ་ དད་ ཕྱིར། །རྟག་ ཏུ་ དེ་ ཉིད་ གསལ་ བ་ ཡིན། །ཡུལ་ དང་ དུས་ ལ་ སོགས་ པ་ ཡི། །གནས་ སྐབས་ ངེས་ པ་ འདི་ སྣང་ ན། །རང་ ཉིད་ ལས་ ནི་ སྐྱེ་ བ་ ཡི། །དངོས་ ལ་ གཏན་ ཚིགས་ ཅི་ ཞིག་ ཡོད། །ལྟོས་ པ་ མེད་ ཕྱིར་ ཕོམ༌༈ རིལ་ དུ། །རྟག་ ཏུ་ གསལ་ བ་ མེད་ པར་ འགྱུར། །