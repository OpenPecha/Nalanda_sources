༄༅།། འཇིག་ རྟེན་ འདས་ པའི་ འདས་ པ་ ཡི༑ །ཡེ་ ཤེས་ དེ་ ཉིད་ ཆོས་ རྣམས་ ལ། །མཐོང་ བ་ མེད་ པར་ ཉེ་ བར་ བརྗོད། །ཆོས་ རྣམས་ མ་ ལུས་ ཇི་ བཞིན་ དུ། །བསྒོམས་ པའི་ སྟོབས་ ཀྱིས་ བྱུང་ བའི་ ཕྱིར། །དངོས་ པོ་ མེད་ པ་ མ་ ཡིན་ ཡང༌། །དེ་ ནི་ འཁྲུལ་ པ་ གང་ ཡང་ མེད། །རྣལ་ འབྱོར་ དེ་ ཡི་ རྟོགས་ དེ་ ནི། །སོ་ སོར་ རང་ རིག་ བསམ་ མི་ ཁྱབ། །ད་ ནི་ ཀུན་ དུ་ གསལ་ བྱ་ བར། །ནུས་ པ་ དག་ ལ་ ཡོད་ པ་ མིན། །འཁྲུལ་ པ་ གང་ ཡིན་ འཁྲུལ་ ཉིད་ དུ། །ཇི་ ལྟ་ བཞིན་ དུ་ དེ་ ཀུན་ རྟོགས། །དེ་ ཡང་ དེས་ ན་ འདི་ དག་ ལ། །མ་ འཁྲུལ་ པ་ ཡིས་ བརྗོད་ པ་ ཡིན། །ཡང་ དག་ པ་ ལས་ ལྡོག་ མེད་ དོ། །དངོས་ རྣམས་ ཡང་ དག་ མེད་ ཡིན་ ཡང༌། །རང་ གི་ ཚོགས་ ལས་ རྣལ་ འབྱོར་ པའི། །ཤེས་ པ་ བྱུང་ ཞེས་ སྔར་ བསྒྲུབས་ ཟིན། །དངོས་ པོ་ མེད་ པར་ སྨྲ་ བ་ ཡིས། །སྒྱུ་ མ་ དང་ ནི་ རྨི་ ལམ་ མཚུངས། །དངོས་ པོ་ རྣམས་ ལ་ རྗོད་ བྱེད་ ཀྱི། །རི་ བོང་ རྭ་ དང་ འདྲ་ བར་ མིན། །ལས་ དང་ ཉོན་ མོངས་ དབང་ གིས་ ན༑ །དེ་ ལྟར་ སྲིད་ པའི་ འཁོར་ ལོ་ འབྱུང༌། །རང་ གི་ ཚོགས་ ལས་ རྣལ་ འབྱོར་ པའི། །ཤེས་ པའི་ འཁོར་ ལོ་ དེ་ བཞིན་ འབྱུང༌། །དེ་ ནི་ སྟེའུ་ དང་ ཙན་ དན་ མཉམ། །ཤེས་ རབ་ ཐུགས་ རྗེ་ དྲི་ མ་ མེད། །ཆོས་ ཀུན་ ཕྱིན་ ཅི་ མ་ ལོག་ པར། །མཁས་ པ་ རྣམས་ ནི་ བཞུགས་ པ་ ཡིན། །དེ་ དག་ ཁོ་ ནས་ ཡང་ དག་ པ། །མངོན་ སུམ་ རྟོགས་ ཀྱིས་ གཞན་ དག་ ནི། །ལུང་ དང་ རིགས་ པའི་ རྗེས་ འབྲངས་ ནས། །རིགས་ པའི་ ལམ་ ལ་ མཁས་ པ་ ཡིན། །ཁ་ ཅིག་ ཏུ་ ནི་ དངོས་ པོ་ འགའ། །དོན་ གཞན་ གྱིས་ ནི་ དབེན་ པ་ དག །འཛིན་ པ་ ཡོད་ ན་ སྟོང་ པ་ ཉིད། །མངོན་ སུམ་ རྟོགས་ པ་ གང་ ཡིན་ པ། །དངོས་ པོ་ རྣམས་ ཀྱིས་ གཅིག་ ལ་ གཅིག །སྟོང་ པ་ ཉིད་ དེ་ ཡོད་ པར་ འདོད། །ཆོས་ རྣམས་ དེ་ ཡིས་ སྟོང་ པ་ ཅན། །མཚན་ ཉིད་ སྟོང་ པ་ ཉིད་ མ་ ཡིན། །རང་ དང་ སྤྱི་ ཡི་ མཚན་ ཉིད་ དུ། །ཇི་ ལྟར་ གཞག་ པ་ དེ་ དག་ ནི། །ཡང་ དག་ ཡོད་ པ་ མ་ ཡིན་ པས། །དེས་ ན་ ཆོས་ ཀུན་ ངེས་ མེད་ འདོད། །གཅིག་ ལ་ གཅིག་ གིས་ སྟོང་ པ་ ཉིད། །བརྟགས་ པ་ ཡིན་ གྱི་ ཡང་ དག་ མིན། །སྒྱུ་ མ་ ལ་ སོགས་ མཚུངས་ པ་ ལ། །གཞན་ གྱིས་ དབེན་ པ་ ཡང་ དག་ མེད། །རྨི་ ལམ་ བཞིན་ དུ་ དངོས་ པོ་ ཀུན། །ཕན་ ཚུན་ དབེན་ པ་ བཞིན་ དུ་ སྣང༌། །དེ་ ཡི་ དབང་ གིས་ འདི་ དག་ གི། །གཅིག་ ལ་ གཅིག་ གིས་ སྟོང་ པ་ ཉིད། །བརྟགས་ ཡིན་ དེའི་ ཕྱིར་ རང་ བྱུང་ གིས། །ཐ་ ཆད་ སྤངས་ པ་ ཁོ་ ནར་ གསུངས། །དེ་ བས་ དེ་ ལ་ བརྟེན་ ནས་ ནི། །སུན་ འབྱིན་ པ་ ནི་ རིགས་ པ་ མིན། །མཚན་ ཉིད་ སྟོང་ ཉིད་ གང་ ཡིན་ པ། །དེ་ ནི་ ཆོས་ ལ་ བརྟགས་ པ་ མིན། །རྣལ་ འབྱོར་ པ་ ཡིས་ ཤེས་ པ་ ཡིས། །དེ་ ཡང་ ཇི་ ལྟར་ བསྟན་ བཞིན་ རྟོགས། །གོམས་ པར་ བྱས་ ན་ བརྫུན་ པ་ ཡང༌། །ཤིན་ ཏུ་ གསལ་ བར་ སྣང་ བ་ ཡིན། །དེ་ བས་ ཡང་ དག་ བསྒོམ་ བྱས་ ན། །རྣམ་ པར་ གསལ་ བའི་ ཡེ་ ཤེས་ འབྱུང༌། །གསལ་ ཞིང་ མི་ སླུ་ ལ་ སོགས་ པའི། །རྣལ་ འབྱོར་ ཡེ་ ཤེས་ གང་ ཡིན་ པ། །དེ་ ནི་ མངོན་ སུམ་ མཚན་ ཉིད་ གྲུབ། །དེར་ གྱུར་ དེ་ ཕྱིར་ ཚད་ མ་ ཡིན། །ཚད་ མ་ ལྡན་ པའི་ ཡུལ་ ཉིད་ ཀྱིས། །མི་ སླུ་ ལ་ སོགས་ ཕྱི་ ནས་ འཆད། །དེས་ ན་ བློ་ དང་ ལྡན་ པ་ ཡི། །རྣལ་ འབྱོར་ ཤེས་ པ་ སྤང་ མི་ རིགས། །ཇི་ སྟེ་ ཡང་ དག་ ཉིད་ བརྟེན་ ནས། །ཆོས་ ཅན་ ལ་ སོགས་ མ་ གྲུབ་ པར། །གླེང་ བར་ བྱེད་ ན་ དེ་ ཡི་ ཚེ། །མི་ འདོད་ གྱུར་ པ་ མེད་ བསྟན་ ཟིན། །དེ་ ལྟར་ དོན་ དམ་ ཉིད་ དུ་ ན། །ཁྱོད་ ཀྱི་ སུན་ འབྱིན་ པ་ དག་ ཀྱང༌། །གནས་ ཐོད་ པ་ ནི་ དེར་ མེད་ དེ། །མཁའ་ ལ་ དབྱུ་ གུས་ རྡེག་ པ་ བཞིན། །དེ་ ལྟ་ ཡིན་ ཡང་ ཐ་ སྙད་ དུ། །སུན་ འབྱིན་ ལ་ སོགས་ རབ་ གྲུབ་ ཕྱིར། །ཁྱེད་ ཀྱིས་ སུན་ འབྱིན་ སྨྲས་ པ་ དང༌། །དེ་ བཞིན་ ངེད་ ཀྱིས་ ཚད་ མ་ སོགས། །མཁས་ པས་ ཇི་ ལྟར་ བསྟན་ པ་ བཞིན། །ཐ་ སྙད་ ཁོ་ ནར་ དེ་ དག་ བསྟན། །གཟུང་ དང་ འཛིན་ པ་ རིག་ པ་ དག །མེད་ ཀྱང་ ཇི་ ལྟར་ སྣང་ འདི་ ལ། །དཔག་ པར་ བྱ་ དང་ དཔོག་ པ་ ཡི། །འབྲས་ བུ་ གནས་ པར་ བྱེད་ པ་ ཡིན། །དེ་ ལྟ་ མིན་ ན་ དངོས་ གཅིག་ ལ། །སྣ་ ཚོགས་ ངོ་ བོ་ སྣང་ བ་ ཡི། །རྣམ་ པ་ ཇི་ ལྟར་ བདེན་ འགྱུར་ ཏེ། །གཅིག་ པ་ ཉིད་ དེ་ ཉམས་ པར་ འོང༌། །ཆོས་ དང་ ཆོས་ ཅན་ རྣམ་ གཞག་ དང༌། །ཐ་ དད་ ཐ་ དད་ མིན་ ཅི་ འདྲ། །ཡང་ དག་ ཉིད་ དོན་ མ་ བརྟགས་ ཀྱི། །འཇིག་ རྟེན་ འདི་ ལྟར་ གྲགས་ པ་ ལ། །དེ་ བཞིན་ དེ་ ལ་ བརྟེན་ ནས་ ནི། །བསྒྲུབ་ བྱ་ སྒྲུབ་ བྱེད་ རབ་ གནས་ པ། །དོན་ དམ་ ཉིད་ ལ་ འཇུག་ བྱའི་ ཕྱིར། །མཁས་ པས་ བརྟགས་ པ་ ཡིན་ ཞེའོ། །འོན་ ཀྱང་ ཇི་ སྟེ་ དོན་ དམ་ པར། །ཚད་ མ་ ལ་ སོགས་ མེད་ ན་ ནི། །ཐ་ སྙད་ དུ་ ཡང་ དེའི་ འཇུག་ པ། །འཇིག་ པ་ མིན་ ཞེས་ ཁྱེད་ སེམས་ ན། །བློ་ དེ་ ངན་ ཏེ་ གང་ དག་ གིས། །དེ་ ལྡོག་ པ་ ན་ འདི་ ལྡོག་ པ། །ཡང་ དག་ ངོ་ བོ་ ཐ་ སྙད་ ལ། །ཁྱབ་ པར་ ངེས་ པ་ མ་ ཡིན་ ནོ། །རྨི་ ལམ་ ལ་ སོགས་ དེ་ བཞིན་ དུ། །བརྫུན་ པ་ ཡིན་ ཡང་ འདི་ དག་ སྣང༌། །སྤྲུལ་ པ་ ཉིད་ ཀྱིས་ འགོག་ ལ་ སོགས། །ཇི་ ལྟ་ བ་ བཞིན་ འདོད་ པ་ ཡིན། །ཇི་ སྟེ་ ཆོས་ ལ་ སོགས་ པ་ ལ། །དོན་ དམ་ གྲགས་ པའི་ ཡིན་ ན་ ནི། །དེ་ ཚེ་ འདི་ ལ་ ཅི་ ཕྱིར་ རྩོད། །གཏན་ ཚིགས་ རྣམས་ ཀྱིས་ བསྒྲུབ་ ཅི་ དགོས། །ཇི་ སྟེ་ ངེད་ ལ་ གཏན་ ཚིགས་ དང༌། །ཆོས་ ཅན་ ལ་ སོགས་ མ་ གྲུབ་ ན། །ཁྱེད་ ཀྱིས་ གང་ གིས་ སྒྲུབ་ པ་ སྨྲོས། །དེ་ འགྲུབ་ འདོད་ པའི་ རྗེས་ འབྲང་ མིན། །ཇི་ ལྟར་ ཆོས་ ཅན་ མ་ གྲུབ་ པར། །འགྱུར་ བ་ ངེད་ ལ་ ཁྱེད་ བྱེད་ པ། །དེ་ བཞིན་ ངེད་ ཀྱང་ ཁྱེད་ ཅག་ གི། །དངོས་ པོ་ མ་ གྲུབ་ སྒྲུབ་ པར་ བྱེད། །ཚད་ མས་ གྲུབ་ པ་ ཡིན་ ན་ ནི། །ཡོད་ པར་ ཁས་ བླངས་ རུང་ བར་ འདོད། །དཔྱོད་ པ་ འཇུག་ པའི་ སྔ་ རོལ་ དུ། །གྲུབ་ པའི་ མཐའ་ ནི་ གང་ ཡང་ མེད། །དེ་ བས་ དཔྱོད་ པའི་ དུས་ ན་ ནི། །གྲུབ་ མཐའ་ རྟེན་ ནི་ འགའ་ མེད་ ན། །དེ་ ཡི་ སྒོ་ ནས་ ཆོས་ ཅན་ སོགས། །མ་ གྲུབ་ རྩོད་ པར་ སུ་ ཞིག་ བྱེད། །རང་ ལ་ གྲུབ་ མཐའ་ རྣམ་ ངེས་ ནས། །གཞན་ དག་ རྟོགས་ པར་ བྱ་ བའི་ ཕྱིར། །འཇུག་ པ་ མིན་ ནམ་ དེ་ བས་ ན། །གྲུབ་ མཐའ་ ཁས་ ལེན་ སྔ་ ནས་ གནས། །རྒོལ་ བ་ རང་ ལ་ རྣམ་ ངེས་ བཞིན། །གཞན་ གྱི་ ངེས་ པ་ བསྐྱེད་ འདོད་ པས། །དེ་ ཚེ་ གཏན་ ཚིགས་ དཔེ་ དག་ ནི། །རབ་ ཏུ་ སྦྱོར་ བ་ མ་ ཡིན་ ནམ། །རང་ ལ་ དེ་ ངེས་ བྱེད་ པ་ ན། །གྲུབ་ མཐའ་ ཁས་ ལེན་ སྔར་ མ་ ཡིན། །དེ་ བཞིན་ གཞན་ རྟོག་ དེ་ བྱེད་ པ། །ལུང་ ལ་ ཇི་ ལྟར་ རྟེན་ པར་ འགྱུར། །ཐ་ སྙད་ དུ་ ཡང་ ཆོས་ ཅན་ སོགས། །འགའ་ ཡང་ གང་ ལ་ མ་ གྲུབ་ པ། །དེ་ ཚེ་ ཆོས་ ཅན་ མ་ གྲུབ་ སོགས། །རྩོད་ པར་ སྦྱོར་ བ་ རིགས་ པ་ ཡིན། །མི་ འཁྲུག་ པ་ ཡི་ གཏན་ ཚིགས་ ཀྱིས། །བསྒྲུབ་ པར་ བྱ་ བའི་ དོན་ གྲུབ་ ཀྱང༌། །གྲུབ་ མཐའ་ ཁས་ བླང་ དགོས་ ཕྱིར་ རོ། །མི་ འགྲུབ་ ཅེས་ པ་ གཞུང་ རེ་ ཆེ། །དེ་ བས་ གྲུབ་ མཐའ་ ལས་ གྲུབ་ པའི། །ཆོས་ ཅན་ ལ་ བརྟེན་ མཁས་ མི་ བྱེད། །དེ་ ལྟ་ བུ་ ཡི་ རྣམ་ པ་ ནི། །ཀུན་ ལ་ ཕན་ ཚུན་ མ་ གྲུབ་ ཕྱིར། །གཞི་ མ་ གྲུབ་ པའི་ གཏན་ ཚིགས་ དང༌། །དེ་ བཞིན་ བསྒྲུབ་ བྱ་ རྗེས་ འགྲོ་ མེད། །རྒོལ་ བ་ དེ་ དང་ སླར་ རྒོལ་ བ། །གཉི་ ག་ ལ་ ཡང་ འབྱུང་ བར་ འགྱུར། །སྒྲ་ སོགས་ ཆོས་ ཅན་ བདེ་ གཤེགས་ པས། །འབྱུང་ བ་ ལས་ གྱུར་ ལ་ སོགས་ པར། །ཇི་ ལྟར་ འདོད་ པ་ དེ་ བཞིན་ དུ། །གྲངས་ ཅན་ གཞན་ སོགས་ དེ་ འདོད་ མེད། །དེ་ བས་ གཞུང་ ལུགས་ ཀྱིས་ བསྐྱེད་ པའི། །བྱེ་ བྲག་ ཆོས་ ཅན་ རྣམ་ གསལ་ ནས། །གནག་ རྫི་ ཡན་ ཆད་ གྲགས་ པ་ ལ། །བརྟེན་ ནས་ ཚད་ མ་ ལ་ སོགས་ པ། །ཡང་ དག་ རྟོགས་ པར་ འདོད་ པ་ ཡི། །མཁས་ པ་ ཀུན་ གྱིས་ དེ་ སྐད་ བརྗོད། །དེ་ བཞིན་ བདག་ གི་ གཟུགས་ སྒྲ་ དང༌། །རོ་ ལ་ སོགས་ པ་ གྲགས་ པ་ ལ། །ཇི་ ལྟར་ འཇིག་ རྟེན་ གྲགས་ པ་ ཡི། །རྟོག་ པར་ བྱེད་ པའི་ གཏན་ ཚིགས་ ཀྱིས། །དོན་ དམ་ པ་ ལ་ འཇུག་ བྱའི་ ཕྱིར། །ཡང་ དག་ བསམ་ པ་ རྒྱས་ པར་ བྱེད། །དེས་ ན་ གྲུབ་ མཐའ་ ལས་ གྲུབ་ པའི། །ཆོས་ ཅན་ དག་ ལ་ བརྟེན་ ནས་ ནི། །གཞི་ མ་ གྲུབ་ པ་ ལ་ སོགས་ པ། །རྒོལ་ བ་ གང་ ཡིན་ དེ་ འབྲེལ་ མེད། །གཞན་ ཡང་ དངོས་ པོ་ ངོ་ བོ་ ནི། །ཡིན་ པའི་ སྒོ་ ནས་ གང་ དུ་ སྒྲུབ། །དེ་ ལ་ ཆོས་ ཅན་ དངོས་ པོ་ ཡི། །ངོ་ བོ་ ཡིན་ ཞེས་ བརྩལ་ བའི་ རིགས། །དེ་ མ་ གྲུབ་ ན་ བསྒྲུབ་ བྱ་ བ། །རབ་ ཏུ་ གྲུབ་ པའི་ བགེགས་ བྱེད་ ཕྱིར། །གཞི་ མ་ གྲུབ་ པ་ ལ་ སོགས་ པའི། །སྐྱོན་ ཡང་ དེར་ ནི་ རྗོད་ པར་ བྱེད། །རྟག་ པ་ ལ་ སོགས་ སྒྲོ་ བཏགས་ པའི། །དངོས་ པོའི་ ཆོས་ ནི་ དགག་ པ་ ལ། །བསྒྲུབ་ པར་ བྱ་ དང་ འགལ་ བ་ ཡི། །ཆོས་ ཅན་ དངོས་ གྱུར་ ཅི་ སྟེ་ འདོད། །བསྒྲུབ་ བྱའི་ ཆོས་ དང་ རྗེས་ མཐུན་ པ། །རིགས་ པ་ ཤེས་ པས་ ཆོས་ ཉིད་ དུ། །རྟག་ ཏུ་ བྱེད་ པ་ དེ་ ཡི་ ཕྱིར། །མཁས་ པས་ རང་ གི་ ཆོས་ ཅན་ སྨོས། །དངོས་ པོ་ མེད་ པ་ ཉིད་ ཀྱི་ ཆོས། །བསྒྲུབ་ བྱའི་ བདག་ ཉིད་ རྗེས་ མཐུན་ པའི། །དངོས་ པོ་ མེད་ ཉིད་ ཆོས་ ཅན་ ཡིན། །དེ་ བས་ འདི་ མ་ གྲུབ་ པ་ མིན། །འདི་ ལྟར་ ནམ་ མཁའ་ ལ་ སོགས་ པའི། །རྟག་ པ་ ཉིད་ སོགས་ དགག་ པ་ ལ། །ཅིག་ ཅར་ སྒྲ་ སོགས་ རྒྱུ་ ཡིན་ ཉིད། །གཏན་ ཚིགས་ རིགས་ པ་ ཤེས་ པས་ སྨྲས། །ལྡོག་ པ་ ཙམ་ གྱིས་ ངོ་ བོ་ ཡི། །གཏན་ ཚིགས་ ལ་ སོགས་ དེར་ གྲུབ་ པས། །དངོས་ མེད་ ངོ་ བོའི་ ཆོས་ ཅན་ ལ། །འདོད་ པ་ འགྲུབ་ པའི་ བགེགས་ ཡོད་ མིན། །དེ་ བཞིན་ སྒྱུ་ མ་ ལ་ སོགས་ པའི། །ངོ་ བོ་ དངོས་ པོ་ ཐམས་ ཅད་ ལ། །བྱིས་ པ་ དངོས་ པོ་ ཉིད་ ལ་ སོགས། །སྒྲོ་ འདོགས་ བྱེད་ པ་ གང་ མི་ མཁས། །དེ་ དག་ ཡང་ དག་ འཇུག་ བྱའི་ ཕྱིར། མཁས་ པ་ རྣམས་ ཀྱིས་ ཐ་ སྙད་ དུ། །རྒྱུ་ དང་ འབྲས་ བུའི་ དངོས་ སོགས་ ལ། །ཁྱབ་ པར་ བྱེད་ པ་ བཀག་ ཕྱིར་ དང༌། །ནུས་ པ་ ལ་ སོགས་ བཀག་ པ་ ཡིས། །དངོས་ པོ་ ཉིད་ སོགས་ སྒྲོ་ བཏགས་ པ། །དེ་ ལྟ་ མིན་ ན་ གཞན་ དག་ གིས། །བརྟགས་ པའི་ རྟག་ པ་ ལ་ སོགས་ པའི། །དངོས་ པོ་ དགག་ པ་ ཇི་ ལྟར་ བྱ། །རེ་ ཞིག་ ཡོད་ པ་ ཚད་ མ་ ཡིས། །དགག་ པར་ ནུས་ པ་ མ་ ཡིན་ ནོ། །དེ་ བས་ དགག་ པར་ མི་ བྱ་ ནའང༌། །གཏམ་ གྱི་ རྒྱུན་ དེ་ ཆད་ པར་ འགྱུར། །གཅིག་ མིན་ དུ་ མ་ ཡིན་ པས། །ཡུལ་ གྱི་ རྡུལ་ ཕྲན་ ཤིན་ ཏུ་ ཆུང༌། །དེ་ ལ་ སོགས་ པ་ ཕྱི་ རོལ་ དོན། །ཇི་ ལྟར་ དགག་ པ་ བརྗོད་ པར་ བྱ། །སྐད་ ཅིག་ མ་ ཡིན་ ཡོད་ པ་ ཡིན། །རིམ་ དང་ རིམ་ མིན་ དེ་ འགལ་ ཏེ། །ནུས་ པ་ བཀག་ པའི་ སྒོ་ དག་ ནས། །མུ་ སྟེགས་ ངན་ པས་ བརྟགས་ པ་ ཡི། །རྟག་ པའི་ དངོས་ པོ་ དགག་ པ་ དང༌།། ཡོན་ ཏན་ ལ་ སོགས་ དགག་ པ་ ལ། །གཞི་ མ་ གྲུབ་ པ་ ཉིད་ ཀྱི་ སྐྱོན། །ཐལ་ བར་ སྒྲུབ་ པ་ ཉིད་ ཡིན་ པས། །ཇི་ སྟེ་ དེ་ འདིར་ མི་ འབྱུང་ ན། །ཚད་ མ་ མེད་ ན་ དེ་ ཡི་ ཚེ། །མེད་ པའི་ ཐ་ སྙད་ འདིར་ མི་ འགྱུར། །ཐལ་ བའང་ ཚད་ མ་ ཡིན་ ན་ ནི། །འདི་ ལ་ དེ་ སྐྱོན་ ཅིར༌༈ མི་ འབྱུང༌། །རང་ དགའི་ དབང་ གིས་ ཕུལ་ རྟག་ ཏུ། །རིགས་ པར་ ལྡན་ པ་ མ་ ཡིན་ ནོ། །འོན་ ཏེ་ ཡང་ ནི་ དེ་ ལ་ བཞི། །བློ་ ཡོད་ པ་ ཉིད་ ཆོས་ ཅན་ ཡིན། །ཕྱི་ དང་ གཙོ་ བོ་ ལ་ སོགས་ པས། །དེ་ ལ་ བསྐྱེད་ བྱ་ ཉིད་ འགོག་ ན། །དེ་ ལྟར་ ཡིན་ ན་ དེ་ དགག་ ཕྱིར། །ནུས་ པ་ སྟོང་ པ་ ཉིད་ དང་ ནི། །གཅིག་ དང་ དུ་ མ་ བྲལ་ ལ་ སོགས། །དེ་ ལྟ་ ཇི་ ལྟར་ ཚད་ མ་ འགྲུབ། །གཏན་ ཚིགས་ རང་ ཉིད་ མ་ གྲུབ་ པར། །དེ་ ལ་ བསྒྲུབ་ བྱ་ སྒྲུབ་ མི་ བྱེད། །གྲུབ་ ནའང་ དེ་ བཞིན་ བློ་ ཉིད་ ཀྱང༌། །རང་ བཞིན་ མེད་ པར་ ཅེས་ མི་ འགྱུར། །སོ་ སོར་ བརྟགས་ པའི་ འགོག་ ལ་ སོགས། །ཇི་ སྟེ་ བྱེད་ རྒྱུར་ ཀུན་ བརྟགས་ པ། །དེ་ དགག་ པ་ ལ་ ཇི་ ལྟར་ གློ། །ཆོས་ ཅན་ ཉིད་ དུ་ བརྟགས་ པར་ བྱ། །ཕྱི་ དང་ གཙོ་ བོ་ ལ་ སོགས་ པས། །དེ་ ལ་ བསྐྱེད་ བྱ་ ཉིད་ བཀག་ ཀྱང༌། །ཕྱི་ རོལ་ ལ་ སོགས་ སྟོང་ པ་ ཉིད། །ཇི་ ལྟར་ གཅིག་ ཏུ་ འགྲུབ་ པར་ འགྱུར། །འོན་ ཏེ་ ཐོག་ མ་ མེད་ པ་ ཡི། །རང་ གི་ ས་ བོན་ ལས་ བྱུང་ བ། །རྣམ་ རྟོག་ མཐར་ གཏུགས་ བློ་ ལ་ ཡོད། །ཆོས་ ཅན་ ལ་ བརྟེན་ གཙོ་ སོགས་ འགོག །ཕྱི་ རོལ་ བཞིན་ དུ་ ཕྱི་ རོལ་ སོགས། །ཐ་ དད་ མེད་ བཞིན་ དེ་ ལ་ རྟོག །གཅིག་ དང་ དུ་ མ་ དབེན་ པ་ དང༌། །ནུས་ པ་ མེད་ པ་ བཞིན་ དུ་ མཐོང༌། །ཤིན་ ཏུ་ དངོས་ མེད་ དེ་ གྲུབ་ ན། །ཕྱི་ རོལ་ ལ་ སོགས་ སྟོང་ ཉིད་ འགྲུབ། །བསྒྲུབ་ པར་ བྱ་ དང་ སྒྲུབ་ བྱེད་ པ། །གཞི་ གཅིག་ པ་ ཡང་ ཡོད་ པ་ ཡིན། །ཕྱི་ རོལ་ ལ་ སོགས་ ཀུན་ བརྟགས་ པའི། །རང་ བཞིན་ དེ་ ནི་ རབ་ ཏུ་ འགོག །དེ་ ཉིད་ དགག་ པར་ བྱ་ བའི་ ཕྱིར། །སྒྲུབ་ པ་ ལ་ སོགས་ བྱེད་ པ་ མིན། །རྗེས་ སུ་ དཔག་ པ་ ལ་ སོགས་ པའི། །ཐ་ སྙད་ ཐམས་ ཅད་ དེར་ བརྟེན་ ཏེ། །དོན་ དམ་ ཉིད་ ལ་ འཇུག་ བྱའི་ ཕྱིར། །རིགས་ པ་ སྨྲ་ བ་ རྣམས་ ཀྱིས་ བྱས། །ཇི་ སྟེ་ བརྫུན་ པ་ ཀུན་ བརྟགས་ པའི། །ཆོས་ ཅན་ ལ་ ཡང་ ཐ་ སྙད་ འདི། །འདོད་ ན་ ཅི་ ཕྱིར་ དེད་ ཅག་ ལ། །ཆོས་ ཅན་ མ་ གྲུབ་ ལ་ སོགས་ རྒོལ། །ཇི་ ལྟར་ ཁྱོད་ ཀྱི་ བློ་ ལ་ ཡོད། །ཆོས་ ཅན་ དངོས་ པོ་ མེད་ ཡིན་ ཡང༌། །གཙོ་ བོ་ ལ་ སོགས་ བརྟགས་ པ་ རྣམས། །རབ་ ཏུ་ འགོག་ པར་ བྱེད་ པ་ ལ། །གཞི་ མ་ གྲུབ་ པ་ ཉིད་ སྐྱོན་ དུ། །འགལ་ བ་ མེད་ པས་ མི་ འགྱུར་ ན། །དེ་ བཞིན་ ངེད་ ཀྱང་ གཟུགས་ སྒྲ་ དང༌། །རོ་ ལ་ སོགས་ པའི་ གྲགས་ པ་ ལ། །སྒྱུ་ མ་ རྨི་ ལམ་ དང་ མཚུངས་ པར། །ཤེས་ པར་ བྱེད་ པར་ འདོད་ པ་ ཡིན། །བརྟགས་ པ་ ལ་ སོགས་ སྒྲོ་ བཏགས་ པའི། །དངོས་ པོའི་ ཆོས་ ནི་ འགོག་ བྱེད་ ལ། །དངོས་ པོའི་ ངོ་ བོ་ རྣམས་ བཀག་ ཀྱང༌། །ཇི་ ལྟར་ བརྟགས་ པའི་ ཆོས་ ཅན་ དག །སྣང་ བའི་ ཕྱིར་ ན་ མ་ གྲུབ་ མིན། །གཟུགས་ ལ་ སོགས་ པའང་ དེ་ བཞིན་ ལྟོས། །དེ་ ལའང་ མི་ དམིགས་ ལ་ སོགས་ པ། །ཇི་ ལྟར་ ཁྱེད་ ནི་ བསྒྲུབ་ པར་ འདོད། །ངེད་ ཀྱང་ དེ་ བཞིན་ འདིར་ ཡིན་ ཏེ། །ཇི་ ལྟར་ སྲིད་ པར་ སྒྲུབ་ པར་ བྱེད། །ཡང་ དག་ ཉིད་ དུ་ ཆོས་ རྣམས་ ནི། །སྐྱེ་ བ་ མེད་ ཀྱང་ ཐ་ སྙད་ དུ། །འབྲས་ བུའང་ རང་ བཞིན་ མེད་ དམ་ ཅི། །གང་ གིས་ དེ་ གཉིས་ མེད་ པར་ གྱུར། །