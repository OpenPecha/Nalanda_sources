༄༅། །སྤྱོད་པའི་གླུའི་འགྲེལ་པ་བཞུགས་སོ། ། སློབ་དཔཽན་དབལ་མར་མེ་མཛད་ཡེ་ཤེས་ཀྱིས་མཛད། ༄༅། །རྒྱ་གར་སྐད་དུ། ཙཱརྻ་གཱི་ཏི་བྲྀཏྟི། བོད་སྐད་དུ། སྤྱོད་པའི་གླུའི་འགྲེལ་པ། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །རྣམ་པ་ཀུན་གྱི་མཆོག་ལྡན་པ། །ཟུང་འཇུག་སྐུ་ལ་ཕྱག་འཚལ་ཏེ། །སྤྱོད་པའི་གླུ་ཡི་དོན་དབྱེ་བ། །གཞན་ལ་ཕན་པའི་བློ་ཡིས་བྲི། །འདིར་ཡང་དག་པའི་ལྟ་བ་རྣམ་པ་གཉིས་ཀྱི་དབང་དུ་བྱས་ནས། རྡོ་རྗེའི་གླུས་འོད་གསལ་བ་དང༌། འགོག་པ་དང༌། དོན་དམ་པའི་བདེན་པ་གཙོར་བསྟན་ནས། སྤྱོད་པའི་གླུས་བདག་བྱིན་གྱིས་བརླབ་པ་དང༌། ལམ་གྱི་བདེན་པ་དང༌། ཀུན་རྫོབ་ཀྱི་བདེན་པ་བསྟན་པའི་ཕྱིར། གཟུགས་བརྙན་ཅི་འདྲར་ཞེས་བྱ་བ་ལ་སོགས་པ་ལས། འདིར་ཤེས་རབ་ཀྱི་མིག་གིས་བལྟ་བར་བྱ་བའི་ཡུལ་ནི་གཉིས་ཏེ། མེད་པ་དང༌། ཡོད་པར་བྱ་བའི་རང་བཞིན་ནོ། །མེད་པ་ནི་དེ་མ་ཡིན་པ་ལ་དེར་སྣང་བ་སྟེ། དཔེར་ན་རབ་རིབ་ཅན་གྱི་ཤེས་པ་བཞིན་ནོ། །གཟུགས་བརྙན་ཅི་འདྲར་ཞེས་པ་ནི། དེ་ལ་ཆོས་གསུམ་སྟེ། མེ་ལོང་གཡའ་མེད་པ་དང༌། བཞིན་ཉེ་བར་གནས་པ་དང༌། ནམ་མཁའ་སྒྲིབ་གཡོགས་མེད་པ་ལ་བཞིན་གྱི་གཟུགས་བརྙན་སྣང་བའོ། །དེ་བཞིན་དུ་སེམས་དང་རླུང་གི་རྣམ་འཕྲུལ་ལ་ལས་དང་མ་རིག་པས་ཁྱད་པར་དུ་བྱས་པ་ལ་སྲིད་པ་གསུམ་གྱི་འགྲོ་བ་རྣམས་གཟུགས་བརྙན་ལྟར་གསལ་བར་སྣང་སྟེ། དེའང་སྣང་བ་ཙམ་ལས་དོན་ལ་གྲུབ་པ་འགའ་ཡང་མེད་དོ། །དེའི་ཕྱིར། རང་གི་ངོ་བོ་བརྟགས་ན་རང་བཞིན་ཡོད་མ་ཡིན། །ཞེས་བྱ་སྟེ། ཇི་ལྟར་བརྟགས་པས་མེད་པར་ཤེས་ཤེ་ན། བདག་དང་ཁམས་གསུམ་པའི་རང་གི་ངོ་བོ་གཟུགས་བརྙན་ལྟར་སྣང་བ་ཙམ་དུ་ཤེས་ལ། དེ་མ་སྐྱེས་པར་ཤེས་པའོ། །དེའི་ཕྱིར། ཀྭ་ཡེ་ཞེས་བོས་ནས་གདམས་པ། གཟུགས་བརྙན་ལ་འཁྲུལ་པར་མ་བྱེད། གཟུགས་བརྙན་གྱི་རང་བཞིན་མི་ཤེས་པར་མ་བྱེད།
ཅེས་བྱའོ། །དེ་ལྟར་མདོར་བསྟན་ནས། དཔེ་དོན་གྱིས་མཚན་ཉིད་རྒྱས་པར་བསྟན་པའི་ཕྱིར། དྲི་མེད་མཁའ་དང་ཞེས་བྱ་བ་ལ་སོགས་པ་ལ། ནམ་མཁའ་དྲི་མ་མེད་པ་དང༌། ནོར་བུ་དང་མེ་ལོང་དག་པ་དང༌། བཞིན་གསུམ་འདུས་པ་ལས་གཟུགས་བརྙན་སྣང་བ་དེ་བཞིན་དུ། སེམས་དང༌། རླུང་དང༌། ལས་དང༌། མ་རིག་པས་ཁྱད་པར་དུ་བྱས་པ་ལས་བདག་དང་ཁམས་གསུམ་པའི་གཟུགས་བརྙན་སྣང་བ་སྟེ། གཟུགས་བརྙན་དེ་ལ་འཁྲུལ་ནས་རྟག་པ་དང་ཡང་དག་པར་ཤེས་པ་ནི་སེང་གེ་རང་གི་གྲིབ་མ་ལ་རྒོལ་བས་རྒྱ་མཚོར་ཤི་བ་དང་འདྲ་སྟེ། བླུན་པའོ། །ཡང་བརྡ་མི་ཤེས་པའི་བྱིས་པ་རང་གི་བཞིན་གྱི་གཟུགས་བརྙན་ལ་བྲེད་པ་དང་འདྲ་སྟེ། བླུན་པའོ། །དེ་བཞིན་དུ་བདག་དང་ཁམས་གསུམ་པ་གཟུགས་བརྙན་ལྟར་སྣང་བ་ལ་བདག་དང་གཞན་དུ་ཅིའི་ཕྱིར་འཁྲུལ་ཏེ། འཁྲུལ་པར་མ་བྱེད། ཅེས་བྱའོ། །དེའང་མདོ་ལས། ཇི་ལྟར་མེ་ལོང་ངོས་ལ་ནི། །གཅིག་དང་དུ་མ་སྤངས་པའི་གཟུགས། །སྣང་ཡང་དེ་ནི་ཡོད་མིན་ལྟར། །དེ་བཞིན་དངོས་རྣམས་ངོ་བོ་ཉིད། །ཅེས་པ་དང༌། ཡང༌། དོན་ཡོད་མ་ཡིན་སེམས་དེ་ནི། །ཕྱི་རོལ་དོན་མཐོང་ལོག་པ་ཡིན། །བག་ཆག་ཀྱིས་ནི་དཀྲུགས་པའི་ཡིད། །དོན་དུ་སྣང་ཡང་འབྱུང་བ་ཡིན། །ཞེས་གསུངས་པས། བདག་དང་ཁམས་གསུམ་པའི་དངོས་པོ་ཚུ་རོལ་མཐོང་བའི་ཤེས་པ་དང༌། ཤེས་བྱ་མ་ལུས་པ་ནམ་མཁའི་མེ་ཏོག་ལྟར་ཤེས་པར་བྱའོ། །དེ་ནི་ཡོད་པའི་རང་བཞིན་མཐོང་བའི་དབང་དུ་བྱས་ནས། དཀྱིལ་འཁོར་འཁོར་ལོ་བསྒོམ་པ་བསྟན་པར་བྱ་བ་སྟེ། ཞེས་བྱ་བ་དེ་ལ་ལྔ་སྟེ། རྟེན་འབྲེལ་ལ་མཐུ་ཡོད་པ་དང༌། དེ་ཡིན་པ་དང༌། དེར་ཤེས་པ་དང༌། དེར་བསྒོམ་པ་དང༌། བྱིན་གྱི་རླབས་འབྱུང་བའོ། །དེ་ལྟར་ཡོད་པ་མ་ཡིན་པའི་དོན་བསལ་ནས། སེམས་དང་རླུང་གཉིས་ཟག་མེད་ཀྱི་ཡོན་ཏན་གྱིས་ཁྱད་པར་དུ་བྱས་པའི་ཚེ་རྟེན་དང་བརྟན་པ་ལྷའི་འཁོར་ལོར་སྣང་སྟེ། ཉེར་ལེན་གྱི་རྒྱུ་སེམས་གསུམ་དང༌། །ལྷན་ཅིག་བྱེད་པའི་རྐྱེན་རླུང་དང༌།
ཟག་མེད་ཀྱི་ཡོན་ཏན་གསུམ་འདུས་པ་ལས་ཡིད་ཀྱི་ལུས་སྒྱུ་མ་ལ་སོགས་པ་ལྟར་སྣང་བའོ། །དེའང་དེ་ཡིན་པའི་རང་བཞིན་བསྟན་པའི་ཕྱིར། རང་བཞིན་གྱིས་ཟག་པ་མེད་པའི་ཡོན་ཏན་ཐམས་ཅད་ཀྱི་རང་བཞིན་ཞེས་བྱ་བ་དེ་མེད་ན་མེད་པའི་ཕྱིར་རོ། །དེའང་ཤེས་བྱེད་ཡང་དག་པའི་དགེ་བའི་བཤེས་གཉེན་ལ་བརྟེན་ནས་བདག་བྱིན་གྱིས་བརླབ་པའི་རང་བཞིན་དུ་དཔེ་གསུམ་དང་བཅུ་གཉིས་ཀྱི་སྒོ་ནས་མཚོན་ཞིང་ཤེས་པ་དང༌། དེའང་དབང་པོ་ལྔས་དབང་བྱས་ནས་བསྒོམ་པ་དང༌། དེ་ལས་བྱིན་གྱི་རླབས་ཀྱིས་ཆོས་ཐམས་ཅད་སྒྱུ་མ་ལྟར་སྣང་བ་ལ་ངེས་པའི་ཤེས་པ་སྐྱེ་བའོ། །གཞན་ཡང་ལྷས་རྟག་ཏུ་སྐྱོང་བ་ལ་སོགས་པའི་ཕན་ཡོན་འཕགས་པ་ལྷས་བཤད་པ་ལས་ཤེས་པར་བྱའོ། །དེ་ཉིད་ཤེས་པའི་རྣལ་འབྱོར་པ་ཡིས་དེར་མི་གནས། །ཞེས་བྱ་བ་ནི་སྒྱུ་མར་ཤེས་ཀྱང་སྒྱུ་མས་བྱས་པའི་བུད་མེད་ལ་ཆགས་པ་སྐྱེ་བ་དང་འདྲ་བར་ཞེན་པ་ཡོད་པས་དེ་འོད་གསལ་གྱིས་སྦྱངས་པའོ། །མཚོན་པར་བྱ་བ་མཆོག་ཏུ་བདེ་ཆེན་གཅེས་པ་སྟེ། །ཞེས་བྱ་བའི་ཚིག་གཉིས་པོ་གོ་སླའོ། །ཁྱོད་ཀྱིས་བརྟགས་ཤིང་དཔྱད་པའི་ཚུལ་ནི་གང་ཡིན་པ། །ཞེས་བྱ་བ་ལ་སོགས་པ་ནི་བདེན་པ་གཉིས་ཀྱི་མཚན་ཉིད་དང་མི་ལྡན་པའི་རྟག་པའི་རྣལ་འབྱོར་པ་དགག་པ་སྟེ། གོ་སླའོ། །ཇི་སྲིད་དེ་ཉིད་རང་བཞིན་ཡོངས་སུ་མ་ཤེས་པ། །དེ་སྲིད་བྱང་ཆུབ་བླ་ན་མེད་པ་ཇི་ལྟར་གྲུབ། །ཅེས་བྱ་བ་ནི་འོད་གསལ་དང་ཟུང་འཇུག་གོ །འོ་ན་བདེ་ཆེན་གྱི་མཚན་ཉིད་གང་ཞེ་ན། རྣམ་རྟོག་སྤྲོས་པ་མ་ལུས་དངོས་པོ་མེད་པ་སྟེ། །ཞེས་བྱ་བ་ནི་འཇིག་རྟེན་པའི་སེམས་བརྒྱ་དྲུག་ཅུ་འགག་པའོ། །དེ་དག་མཆོག་ཏུ་བདེ་བ་ཆེན་པོའི་རང་བཞིན་ཡིན། །ཞེས་བྱ་བ་ནི་འོད་གསལ་བ་རང་གིས་སྦྱོང་བ་ཡིན་ཞེས་བྱའོ། །དེའི་རྒྱུ་ཅི་ཡིན་ཞེ་ན། འཇིག་རྟེན་ཆོས་བརྒྱད་དག་ལ་སེམས་ནི་མཉམ་པ་དང༌། །ཏིང་འཛིན་ཚོགས་ལ་རབ་ཏུ་གནས་པར་འགྱུར་བར་གྱིས། །ཞེས་བྱ་བ་ལ་གཉིས་ཏེ།
ཐུན་མོང་དང༌། ཐུན་མོང་མ་ཡིན་པའོ། །ཐུན་མོང་གི་ཚོགས་ནི་ཚུལ་ཁྲིམས་དང་ལྡན་པ་དང༌། ལོངས་སྤྱོད་ལ་མི་ལྟོས་པ་དང༌། བཟོད་པ་དང་ལྡན་པ་དང༌། དམ་བཅའ་བརྟན་པ་དང༌། འདུ་འཛི་སྤོང་བ་དང༌། ཤེས་བཞིན་དང་ལྡན་པ་དང༌། བདེན་པ་གཉིས་ལ་མ་ཡེངས་པའི་དྲན་པ་དང༌། བྱ་བ་དང༌། དེ་མ་ཡིན་པའི་ཤེས་པ་དང༌། སྒྲིབ་པ་ལྔ་སྤོང་བ་དང༌། ཟས་ཀྱི་ཚོད་རིག་པ་དང༌། འཇིག་རྟེན་པའི་སྤྱོད་པ་ལ་བློ་རྣལ་དུ་ཕེབ་པའོ། །ཐུན་མོང་མ་ཡིན་པ་ནི་དབང་བཞི་ལེགས་པར་ཐོབ་པ། བྱང་ཆུབ་ཀྱི་སེམས་བརྟན་པ། བླ་མ་ལ་གུས་པའོ། །དེ་ལྟ་བུའི་ཚོགས་ལ་གནས་ན་ལུས་ངག་ཡིད་གསུམ་དང་སྒྲིབ་པ་གསུམ་ཤིན་ཏུ་རྣམ་པར་དག་པར་འགྱུར་ཏེ། སྤྲོས་པའི་སྤྱོད་པ་མ་ལུས་ཡོངས་སུ་སྤོང་བ་ཡིན། རྣམ་པར་རྟོག་པ་སྣ་ཚོགས་ཞེས་བྱ་བའི་ཚིག་གཉིས་སྤྲོས་པའི་རྣལ་འབྱོར་དགག་པ་སྟེ། གོ་སླའོ། །ཅིའི་ཕྱིར་སྲིད་པ་གསུམ་དང༌། ཇི་ལྟར་སྣང་བ་འཇིག་རྟེན་པའི་སེམས་སྤྲོས་པ་དང༌། རྣམ་པར་རྟོག་པ་མ་ལུས་པ་དོན་དུ་ཡོད་པ་མ་ཡིན་པས། དེའི་ཕྱིར་འོད་གསལ་བ་དེ་ནི་དེ་བཞིན་ཉིད་ཅེས་མཆོག་ཏུ་རྣམ་པར་དག་པའི་རང་བཞིན་ནོ། །དེ་ལ་དབང་པོ་ལྔས་དབང་བྱས་པའི་ཏིང་ངེ་འཛིན་གྱི་མེས་ཉོན་མོངས་པའི་སོག་མ་འཇིག་རྟེན་པའི་སེམས་རྣམས་བསྲེགས་པ་གང་འཇིག་རྟེན་གསུམ་དང་འཇིག་རྟེན་པའི་སེམས་རྣམས་ནམ་མཁའི་དཀྱིལ་ལྟར་ཡོངས་སུ་ཤེས་པ་དེའི་ཚེ། འགྲོ་བ་མ་ལུས་པའི་རྟོག་པ་ནུབ་ནས་ནམ་མཁའ་བཞིན་འགྱུར་རོ། །དེ་ལྟར་ཆོས་ཐམས་ཅད་ནམ་མཁའ་ལྟར་སྣང་བ་ལ་ངེས་པའི་ཤེས་པ་སྐྱེ་བ་ལ་དྲི་མ་སྦྱང་དགོས་པར་གདམས་པ། རྣམ་རྟོག་རབ་རིབ་ཀྱིས་རྨོངས་ལྡོངས་པར་མ་བྱེད་ཅིག །ཅེས་བྱ་བ་ལ། དེ་ཅིའི་ཕྱིར་ཞེ་ན། འགྲོ་བ་གསུམ་པོ་རང་བཞིན་དག་པའི་ངང་དུ་ཁྱད་པར་གང་ཡང་མེད་ལ། རྟོག་པས་བྱེ་བྲག་ཏུ་བྱས་པའོ། །དེའི་དོན་རྒྱས་པར་བསྟན་པ་ནི། རབ་རིབ་ཅན་གྱིས་ཇི་ལྟར་བྱ་ལ་སྐྲ་མཐོང་དང༌། །ཞེས་བྱ་བ་ལ་སོགས་པ་སྟེ།
གོ་སླའོ། །ད་ནི་འོད་གསལ་བའི་ཏིང་ངེ་འཛིན་གྱིས་ལས་དང་ཉོན་མོངས་པའི་སྐྱེ་བ་དག་པར་མ་བྱས་ཀྱི་བར་དུ་ལས་ཤིན་ཏུ་ཕྲ་བ་ལའང་འཛེམ་དགོས་པར་བསྟན་པའི་ཕྱིར། སྡིག་པའི་རྣམ་སྨིན་ཆོམ་རྐུན་འཇིགས་པ་མཐོང་བ་ཡི། །ཞེས་བ་ལ་སོགས་པ་སྟེ། གོ་སླའོ། །དེ་ཁོ་ན་ཉིད་ཀྱི་ཉི་མ་འོད་གསལ་བའི་ཏིང་ངེ་འཛིན་གྱིས་ལས་ཀྱི་འཇུག་པ་བཅད་ནས། བཟོད་པ་དེ་དང་ལྡན་པས་རང་གི་རྒྱུད་ལ་དགེ་བའི་ཆོས་རྫོགས་པར་བྱེད་པ་ལ་སོགས་པའི་ཚེ་ན་དེ་མི་དགོས་པས་དེ་སྲིད་ཅི་དགར་སྤྱོད་ཅེས་བྱ་བའོ། །དེ་བས་ན་དེ་སྲིད་ཅེས་བྱ་བ་ལ་སོགས་པ་སྟེ། གོ་སླའོ། །དེ་ལྟར་ལྟ་བ་དང་སྤྱོད་པ་དག་ལ་བྲམ་ཟེ་ཞེས་བྱ་བ་ལ། རིགས་ལ་སོགས་པ་ལ་མ་ཡིན་པར་བསྟན་པའི་ཕྱིར། །གཅེར་བུ་སྦྱིན་སྲེག་བྱེད་པ་བྲམ་ཟེ་མ་ཡིན་ཞིང༌། །ཞེས་བྱ་བ་ལ་སོགས་པ་སྟེ། གོ་སླའོ། །ལམ་ཕྱིན་ཅི་མ་ལོག་པ་དང་ལྡན་པ་ནི་རིགས་ལ་མི་ལྟོས་པར་བསྟན་པའི་ཕྱིར། དམན་པའི་རིགས་སུ་སྐྱེས་ཀྱང་ཞེས་བྱ་བ་ལ་སོགས་པའོ། །འཁྲུལ་པའི་དབང་གིས་རྟག་ཏུ་འཁོར་བས་དེ་ལས་བཟློག་པར་གདམས་པ་ནི། ཡང་དང་ཡང་དུ་ཀེང་རུས་ཞེས་བྱ་བ་ལ་སོགས་པའོ། །མཇུག་བསྡུས་ཏེ་གདམས་པ་ནི། ཀྭ་ཡེ་ཞེས་བོས་ནས། སེམས་ཁྱོད་རང་གིས་རང་གི་དྲི་མ་ཁྲུས། །ཞེས་བྱ་བ་ལ། རང་གི་བཞིན་གྱི་དྲི་མ་དེ་མེ་ལོང་ལ་བལྟས་ནས་འཁྲུད་པས་སེལ་བ་ལྟར། མེ་ལོང་དང་འདྲ་བ་བླ་མ་དམ་པ་དང༌། ཆུ་དང་འདྲ་བ་དེའི་མན་ངག་གིས་མ་རིག་པའི་དྲི་མ་ལས་དང་ཉོན་མོངས་པས་གང་གོས་པ་དེ་ཟད་པར་བྱ་བའོ། །དེའི་ཕྱིར་བླ་མའི་མན་ངག་གི་ཆུས་རྟོག་པའི་དྲི་མ་དེ་བཀྲུ་བར་བྱའོ། །ཚུལ་ཇི་ལྟར་བཀྲུ་ཞེ་ན། སེམས་ཁྱོད་ཡོངས་སུ་གོ་བར་གྱིས་ལ་རང་ལ་ནི། །ཡོངས་སུ་བལྟ་ཞིང་གཏི་མུག་མུན་ནག་ཆེན་པོ་སྦྱོངས། །ཞེས་བྱ་བ་ལ། ཆོས་ཐམས་ཅད་སེམས་དང་རླུང་གི་རྣམ་པར་འཕྲུལ་པར་ཡོངས་སུ་གོ་བར་གྱིས་ལ། རང་ལ་རང་སྟེ། རླུང་དང་སེམས་རང་བཞིན་ལ་ཆུགས་ལ་ནམ་མཁའ་དང་འདྲ་བར་ལྟོས་ཞེས་བྱ་བའོ། །དེ་ལྟ་བུའི་མི་ནི་གང་ཞིག་ཐུབ་པའི་ཆོས་གཏམ་མི་ཉན་པ་དེའི་སྐལ་བ་མེད་པ་ནི་མི་ལྟར་སྣང་བ་ཡིན་ནོ། །དེ་བས་ན་ངེས་པར་འཇིག་རྟེན་ཕ་རོལ་ཏུ་འགྲོ་བས་ན་འགྲོ་དགོས་པ་ཡིད་ལ་བྱོས་ལ།
ཐུབ་པའི་ཆོས་ཀྱི་གཏམ་མཉན་པར་བྱ་བ་ཡིན་པས། བྱང་ཆུབ་ཀྱི་སེམས་ལ་སོགས་པ་མཉན་ཞིང་གོམས་པར་བྱའོ། །དེ་ཐོས་ནས་དེ་དང་འགལ་བའི་ལས་མི་བྱ་སྟེ། མནར་མེད་འགྲོ་ལ་སུས་ཀྱང་གཟུང་བར་མི་ནུས་པས། དེ་ལ་དེ་མེད་ན་གང་གིས་ཀྱང་འཛིན་པར་མི་ནུས་པའི་ཕྱིར་རོ། །དེ་ཐོས་ནས་དེ་ལྟར་དེ་སྦྱངས་པས་གནས་སྐབས་ཀྱི་འབྲས་བུ་མཐོ་རིས་དང༌། མཐར་ཐུག་གི་འབྲས་བུ་བྱང་ཆུབ་འཐོབ་པའོ། །མ་རིག་པའི་མུན་ནག་ལ་ཆོས་ཀྱི་སྒྲོན་མེ་ཡིན་ཏེ། སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་ལ་སོགས་པ་དང༌། ཐ་མ་བདེ་བ་ཆེན་པོའི་ཏིང་ངེ་འཛིན་གྱི་བར་ནི་སྒྲོན་མེ་དང་འདྲ་སྟེ། །རང་བཞིན་གྱིས་འོད་གསལ་བར་བྱེད་པའི་ཕྱིར་རོ། །དེའི་ཕྱིར་སྲིད་པའི་རྒྱ་མཚོ་ཆེན་པོ་ལས་སྒྲོལ་བར་བྱེད་པའི་གྲུ་དང་གཟིངས་ཡིན་པས་ངེས་པར་བསྟེན་ཞིང་གོམས་པར་བྱའོ། །སྤྱོད་པའི་གླུའི་དཀའ་འགྲེལ་སློབ་དཔོན་ཆེན་པོ་དཔལ་མར་མེ་མཛད་ཡེ་ཤེས་ཀྱིས་མཛད་པ་རྫོགས་སོ།།