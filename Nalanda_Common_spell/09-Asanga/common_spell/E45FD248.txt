༄༅། །​ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་ཐབས།༄༅༅། །​རྒྱ་གར་སྐད་དུ། པྲཛྙཱ་པཱ་ར་མི་ཏཱ་སཱ་དྷ་ནཾ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་ཐབས། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ། །​ཤེས་རབ་ཕ་རོལ་ཕྱིན་གཉིས་མེད། །​ཡེ་ཤེས་དེ་ནི་དེ་བཞིན་གཤེགས། །​བསྒྲུབ་བྱའི་དོན་དེ་སྦྱར་བ་ཡིས། །​གཞུང་ལམ་དག་ལ་དེ་ཡི་སྒྲ། །​བྱང་ཆུབ་ས་བོན་བླ་ན་མེད། །​ཤེས་རབ་ཕ་རོལ་ཕྱིན་བཏུད་ནས། །​གཉིས་མེད་ཡེ་ཤེས་བསྒྲུབ་པའི་ཕྱིར། །​དེ་ཡི་སྒྲུབ་ཐབས་བྲི་བར་བྱ། །​དང་པོ་རེ་ཞིག་སྔགས་པས་མཉམ་པར་གཞག་པར་གྱུར་པས། ཤེས་རབ་ཕ་རོལ་ཕྱིན་པ་གཡོན། །​རྡོ་རྗེ་སྐྱིལ་ཀྲུང་ལེགས་པར་བཅས། །​རྒྱན་ཀུན་གྱིས་ནི་ལེགས་པར་བརྒྱན། །​ལྟེ་བའི་དཀྱིལ་འཁོར་དག་ཏུ་བསྒོམ། །​ཨ་ཡིག་ཡི་གེ་ལ་ཞུགས་ཤིང་། །​མཆོག་ཏུ་དགའ་བར་བྱེད་པའོ། །​དམ་ཚིག་སེམས་དཔའ་རྣམ་བསྐྱེད་ལ། །​ཡེ་ཤེས་སེམས་དཔའ་རྣམ་པར་བསྒོམ། །​ཟླ་བ་དྲུག་གི་སྦྱོར་བ་ཡིས། །​ཤེས་རབ་ཕ་རོལ་ཕྱིན་པར་འགྱུར། །​མཚན་མ་བདུན་གྱི་སྦྱོར་བ་ཡིས། །​བསྟན་བཅོས་ཀུན་ལ་མཁས་པར་འགྱུར། །​ཟླ་བ་ཤར་བའི་རིམ་གྱིས་ནི། །​ཟླ་བ་ཕྱེད་ནི་བསྒོམ་པར་བྱ། །​བཟླས་པ་འབུམ་བྱས་སྦྱོར་བ་ཡིས། །​ཉིན་རེ་བཞིན་དུ་ཚིགས་བཅད་བརྒྱ། །​འབད་པ་མེད་པར་སྦྱོར་བ་འབྱུང་། །​གཞུང་ཡང་བརྒྱ་ཙམ་འཛིན་པར་འགྱུར། །​དེ་ལ་སྔགས་ནི་འདི་ཡིན་ཏེ། །​ཨོཾ་པི་ཙུ་པི་ཙུ་པྲཛྙཱ་བརྡྷ་ནི། ཛྭ་ལ་ཛྭ་ལ་མེ་དྷ་བརྡྷ་ནི། །​དྷི་རི་དྷི་རི་བུདྷི་བརྡྷ་ནི་སྭཱ་ཧཱ། བྱ་རོག་གི་སྐད་མ་གྲག་པར་སྔགས་འདི་ལན་བདུན་དུ་མངོན་པར་བསྔགས་པར་བྱས་ནས། མ་བརླངས་པའི་སྐྱུར་པོའི་ཁུ་བ་འཐུངས་ན་ཟླ་བ་དྲུག་ཏུ་གང་འཐུང་བར་བྱེད་པ། དེ་ཤེས་རབ་ཆེན་པོ་དང་ལྡན་པར་འགྱུར་རོ། །​ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲུབ་ཐབས་སློབ་དཔོན་འཕགས་པ་ཐོགས་མེད་ཀྱིས་མཛད་པ་རྫོགས་སོ། །​ 